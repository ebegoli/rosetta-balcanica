MISIONI PËR VËZHGIMIN E ZGJEDHJEVE
Ish-Republika Jugosllave e Maqedonisë
Zgjedhjet lokale, Rrethi i dytë, 29 tetor 2017
DEKLARATË PËR GJETJET DHE PËRFUNDIMET PARAPRAKE
PËRFUNDIMET PARAPRAKE
Rrethi i dytë i zgjedhjeve lokale që u mbajtën më 29 tetor ishte konkurrent dhe respektimi i lirive themelore kontribuoi për mbajtjen e zgjedhjeve demokratike.
Fushata ishte e shkurtër dhe e qetë, me ç’rast partitë garuan për të fituar mbështetje jashtë bazave të tyre tradicionale, edhe pse herë pas here përdorën retorikë agresive.
U raportuan raste të izoluara të keqpërdorimit të burimeve administrative dhe të blerjes së votave.
Mediat vazhduan të ofrojnë mbulim të balancuar të garuesve, mirëpo kjo u zbeh nga video-klipet negative të fushatës.
Dita e zgjedhjeve, në përgjithësi, u menaxhua në mënyrë profesionale, edhe pse puna e anëtarëve të Këshillave zgjedhorë gjatë numërimit të votave ka mundur të përmirësohet.
Korniza ligjore i ofron të drejtat dhe liritë fundamentale dhe në përgjithësi përbën një bazë të mirë për mbajtjen e zgjedhjeve demokratike.
Shumica e dispozitave të Kodit zgjedhor (KZ) vlejnë edhe për rrethin e dytë.
Megjithatë KZ-ja nuk i ka të rregulluara në mënyrë të qartë disa aspekte, gjë që e zvogëlon koherencën e kornizës ligjore të zgjedhjeve.
Komisioni shtetëror zgjedhor (KSHZ) e përmirësoi transparencën e punës së tij ndërmjet dy rretheve zgjedhore.
Megjithatë, nuk i planifikoi në mënyrë adekuate trajnimet plotësuese, edukimin e votuesve dhe  mbështetjen  financiare  për  10  komuna  që  kishin  llogari  të  bllokuara.
Puna  e  Komisioneve zgjedhore komunale kryesisht u vlerësua si pozitive.
Megjithatë, u vërejtë së paku një rast i anshmërisë së perceptuar politike.
Sistemi i ankesave që kanë të bëjnë me ditën e zgjedhjeve është i centralizuar.
KSHZ-ja i shqyrtoi dhe i refuzoi të gjitha 46 ankesat pas rrethit të parë.
Edhe pse nuk u respektua afati ligjor prej 48 orëve, të gjitha rastet u vendosën në mbledhje të hapura dhe vendimet u publikuan onlajn, gjë që kontribuoi për transparencë.
Megjithatë,  mënyra  se  si  u  trajtuan  shumë  ankesa  e  rrezikoi  sundimin  e  ligjit  dhe rregullsinë e procesit, që është në kundërshtim me përkushtimet e OSBE-së.
Gjykata Administrative i mbështeti të gjitha vendimet e KSHZ-së që u apeluan.
Përditësimi i listave të votuesve ndërmjet dy rretheve nuk është i paraparë me ligj, që në fakt ia pamundësoi të drejtën e votës atyre që kanë mbushur 18 vjet ndërmjet dy rretheve zgjedhore.
Mbi 900 votues në institucionet ndëshkuese nuk kishin mundësi ta ushtrojnë të drejtën e tyre të votës në të dyja rrethet zgjedhore, për shkak nuk kishin dokumente të vlefshme të identifikimit.
KSHZ-ja miratoi një vendim, me të cilin votuesve që ishin në listat e votuesve, mirëpo të cilëve u kishte kaluar afati i vlefshmërisë së dokumenteve për identifikim, nuk iu lejua të votonin.
Gjithsej 68 kandidatë nga 8 parti, si dhe 2 kandidatë të pavarur garuan në rrethin e dytë; gjashtë kandidate ishin femra.
Fushata u bë dinamike vetëm disa ditë para rrethit të dytë.
Strategjitë e fushatave u ridizajnuan, e poashtu u ndryshuan edhe metodat për t’i synuar votuesit e papërcaktuar.
Disa parti shprehën shqetësim për shkak të premtimit për mbështetje qeveritare nga kryeministri për komunat që kanë kryetarë të komunave nga radhët e koalicionit qeveritar.
Ky veprim e dëmtoi parimin e ndarjes së shtetit nga partia, që është në kundërshtim me përkushtimet e OSBE-së.
Në periudhën para se të mbahet rrethi i dytë, mbulimi i fushatës në lajme ishte i kufizuar, mirëpo u zmadhua në javën e fundit.
Në mediat private, reklamimi i paguar u dominua nga dy partitë më të mëdha, kryesisht me ton negativ.
Efektiviteti i shqyrtimit gjyqësor të ankesave në lidhje me mediat përpara se të mbahet rrethi i dytë u dëmtua për shkak të tejkalimit të afateve ligjore nga ana e gjykatave.
Dita e zgjedhjeve, në përgjithësi, u menaxhua mirë.
Megjithatë, parregullsitë procedurale që u vërejtën gjatë procesit të numërimit të votave e zvogëluan vlerësimin pozitiv, dhe në më shumë se gjysmën e vendvotimeve të vëzhguara, protokollet e rezultateve nuk u paraqitën për këqyrje publike.
Nxjerrja e rezultateve u vlerësua si efikase dhe transparente.
Në dy komuna u vërejtën tensione jashtë disa vendvotimeve për shkak të prezencës së aktivistëve partiakë; disa raste të presionit mbi votuesit, si dhe disa raste të blerjes së votave iu përcollën organeve kompetente.
Pas përfundimit të votimit, koalicioni qeveritar e mirëpriti procesin zgjedhor, ndërsa partia kryesore opozitare deklaroi se nuk do t’i pranojë rezultatet zgjedhore për shkak të shkeljeve të pretenduara në masë të gjerë, para dhe në ditën e zgjedhjeve.
GJETJET PARAPRAKE  Sfondi dhe zhvillimet pas rrethit të parë  Rrethi i parë i zgjedhjeve u mbajt më 15 tetor.
Kryetarët e komunave u zgjodhën sipas sistemit të shumicës në dy rrethe zgjedhore, ndërsa këshilltarët u zgjodhën sipas sistemit proporcional me një rreth.
Rezultate përfundimtare të rrethit të parë u shpallën nga Komisioni shtetëror zgjedhor (KSHZ) më 24 tetor, dhe treguan se ka gara të ngushta në një numër të garave për kryetarë të komunave.
Dyzet e  gjashtë kryetarë komunash u zgjodhën në rrethin e parë.
Prej tyre, 38 janë nga  Lidhja Social Demokratike e Maqedonisë (LSDM), 3 nga Organizata e Brendshme Revolucionare Maqedonase – Partia Demokratike për Unitet Kombëtar Maqedonas (VMRO-DPMNE), 2 nga Bashkimi Demokratik për Integrim (BDI), 1 nga Partia Demokratike e Turqve në Maqedoni (PDTM) dhe 2 kandidatë të pavarur.
Nga kryetarët e zgjedhur të komunave, tre ishin gra.
Pas rrethit të parë, në komunat ku zgjedhjet u shpallën të përfunduara, u bë dorëzimi paqësor i pushtetit.
Balotazhet për kryetarë të komunave u caktua të mbahen më 29 tetor në 35 komuna, ku u përfshinë 70 kandidatë, nga të cilët dy të pavarur.
Prej tyre gjashtë ishin gra.
Para balotazhit, Aleanca për Shqiptarët (ASH) shpalli koalicion të ri me Lëvizjen BESA (BESA), ndërsa LSDM-ja e rikonfirmoi mbështetjen e saj për BDI-në.
Ankesat dhe apelimet pas rrethit të parë të zgjedhjeve Korniza ligjore përcakton një proces të centralizuar për ankesat në lidhje me ditën e zgjidhjeve, me ç’rast  KSHZ-ja  i  shqyrton  vetëm  rastet  që  janë  parashtruar  nga  garuesit  në  zgjedhje  sa  i  përket parregullsive në procesin e votimit, numërimit dhe nxjerrjes së rezultateve.
Vendimet e KSHZ-së mund të apelohen në Gjykatën Administrative.
Garuesit kanë të drejtë të parashtrojnë ankesa në afat prej 48 orësh nga shpallja e rezultateve preliminare.
Megjithatë, KSHZ-ja shpalli një afat të unifikuar, duke mos e konsideruar se kur i ka publikuar rezultatet e veta secili Komision zgjedhor komunal (KZK).
Kjo e shkurtoi dukshëm periudhën kohore për disa ankesa dhe e dëmtoi të drejtën për të pasur mjet efektiv ligjor.
Poashtu, dispozitat e rrepta të panevojshme kërkojnë që KSHZ-ja t’i anulojë rezultatet e vendvotimeve në rast të parregullsive procedurale, duke i përfshirë edhe parregullsitë e imëta.
KSHZ-ja pranoi 46 ankesa për ditën e zgjedhjeve pas rrethit të parë, me ç’rast pjesa më e madhe e tyre u parashtruan nga koalicioni opozitar.
Shumica kishin të bëjnë me parregullsi të imëta, mirëpo në të gjitha kërkohej anulimi i rezultateve të vendovotimeve.
KSHZ-ja i refuzoi të gjitha ankesat, me ç’rast anëtarët e saj votuan sipas vijës partiake, që është në kundërshtim me kërkesën për paanshmëri.
Edhe pse shumë raste u shqyrtuan në mënyrë thelbësore, megjithatë ndryshonte përpikëria.
Në disa raste, shkaqet për refuzim ishin të paarsyeshme, ndërsa për disa të tjera kishte mungesë të qartë të bazës së qëndrueshme ligjore.
Disa raste nuk u shqyrtuan për shkaqe teknike, që është në kundërshtim me praktikën e mirë ndërkombëtare.
Mënyra se si u trajtuan shumë ankesa e rrezikoi sundimin e ligjit dhe rregullsinë e procesit, që është në kundërshtim me përkushtimet e OSBE-së.
Edhe pse nuk u respektua afati kohor prej 48 orësh, KSHZ-ja mori vendim për të gjitha rastet në një mbledhje të hapur dhe ankesat dhe vendimet u publikuan menjëherë në ueb-faqen e KSHZ-së, që kontribuoi për transparencë.
Njëzet e tetë vendime të KSHZ-së u apeluan në Gjykatën Administrative, pothuajse të gjitha brenda afatit prej 24-orësh.
Si rregull e përgjithshme, në Gjykatën Administrative nuk mbahen mbledhje publike, që e kufizon transparencën në zgjidhjen e kontesteve zgjedhore.
Megjithatë, gjykata mbajti mbledhje të mbledhje të hapura për të ofruar informata për rastet, siç parasheh KZ-ja; vendimet u morën brenda afatit kohor prej 48-orësh dhe u publikuan menjëherë.
Të gjitha ankesat u refuzuan, duke  i  lënë  rastet  e  arsyeshme  pa  mjet  efektiv  ligjor.
Në  përgjithësi,  afatet  për  dorëzimin  dhe shqyrtimin e ankesave dhe apelimeve paszgjedhore janë të shkurta pa arsye, që është në kundërshtim me praktikën ndërkombëtare.
Korniza ligjore Korniza ligjore i ofron të drejtat dhe liritë fundamentale, duke përfshirë edhe mbrojtjen e të drejtave të pakicave dhe në përgjithësi përbën një bazë të mirë për mbajtjen e zgjedhjeve demokratike.
Shumica e dispozitave të Kodit zgjedhor (KZ) vlejnë edhe për rrethin e dytë, megjithatë KZ-ja nuk i ka të rregulluara në mënyrë të qartë disa aspekte të procesit, gjë që e zvogëlon koherencën e kornizës ligjore të zgjedhjeve.
Kjo përfshin mungesë të dispozitave për të ofruar mundësi për përditësimin e listave të votuesve, për të aplikuar për votim në shtëpi, për ndarjen e bilbordeve dhe hapësirave për posterë dhe për akreditimin e vëzhguesve.
Administrata zgjedhore Zgjedhjet e rrethit të dytë u administruan nga KSHZ-ja, 35 KZK të vendosura në komunat ku u zhvillua balotazhi dhe 1.517 Këshilla zgjedhorë (KZ).
Sekretariati i KSHZ-së i identifikoi KZK-të dhe KZ-të që kishin nevojë për trajnim plotësues për atë se si t’i plotësojnë protokollet e rezultateve.
Megjithatë, trajnimet e ofruara nga KSHZ-ja nuk u zbatuan në gjithë vendin dhe ato që u vëzhguan u vlerësuan si të pamjaftueshme nga MVZ-ja e OSBE/ODIHR-it.
Poashtu, sikurse edhe në rrethin e parë, KSHZ-ja nuk ua qartësoi KZK-ve në mënyrë të detajuar procedurat për përmirësimin e gabimeve në protokolle dhe udhëzimet e saj për komisionet e niveleve më të ulëta nuk ishin sa duhet të qarta.
Pozitivisht, gjashtë KZK organizuan trajnime plotësuese me iniciativë të veten për anëtarët e KZ-ve.
Gjatë numërimit të votave në të dyja rrethet, vlefshmëria e fletëvotimeve u përcaktua në bazë të vendimit të KSHZ-së.
Në kundërshtim me KZ-në, ky vendim kërkonte nga KZ-të që t’i shpallin të pavlefshme disa fletëvotime në të cilat qëllimi i votuesit ka qenë i qartë.
Kjo, së bashku me mungesën e dispozitave për fletëvotimet e dëmtuara pa qëllim dhe për fletëvotimet e zbrazëta, kontribuoi që të ketë një numër të konsiderueshëm të fletëvotimeve të pavlefshme.
Shpenzimet për administrimin e zgjedhjeve lokale mbulohen nga pushteti lokal, përveç në rastet kur llogaria e komunës është e bllokuar me vendim gjyqësor.
Në rastet e tilla, mjetet financiare ofrohen nga buxheti shtetëror, në bazë të shpenzimeve të zgjedhjeve të mëparshme.
Megjithatë, KSHZ-ja nuk i transferoi mjetet në kohë, duke i lënë 10 KZK në vështirësi financiare.
Shtatë KZK e informuan MVZ-në e OSBE/ODIHR-it, se i financuan zgjedhjet nga mjetet personale të anëtarëve të tyre.
KSHZ-ja e përmirësoi transparencën e saj ndërmjet dy rretheve zgjedhore duke i shpallur paraprakisht mbledhjet dhe agjendat e tyre dhe duke i publikuar onlajn disa vendime të mbledhjeve të fundit.
Megjithatë, KSHZ-ja vazhdoi t’i marrë disa vendime në mbledhje të mbyllura.
Puna e KSHZ-së kryesisht u vlerësua si pozitive nga MVZ-ja e OSBE/ODIHR-it, megjithatë, u vërejt së paku një rast i anshmërisë së perceptuar politike para mbajtjes së rrethit të dytë.
Numri i video-klipeve për edukimin e votuesve u zmadhua në javën e fundit para zgjedhjeve; megjithatë përpjekjet e gjithëmbarshme të KSHZ-së për të arritur deri te votuesit ishin minimale.
Regjistrimi i votuesve Nuk  ka  dispozita  ligjore  që  parashohin  përditësim  të  listave  të  votuesve  ndërmjet  dy  rretheve zgjedhore, që në fakt ua pamundëson të drejtën e votës atyre që janë hequr nga listat e votuesve për shkak se kanë pasur dokumente identifikimi me afat të kaluar, si dhe atyre që kanë mbushur 18 vjet në atë periudhë, që është në kundërshtim me përkushtimet e OSBE-së.
KSHZ-ja e informoi MVZ-në e OSBE/ODIHR-it se mbi 900 votues në institucionet ndëshkuese nuk ishin përfshirë në lista për shkak se nuk kishin dokumente të vlefshme të identifikimit dhe ata nuk kishin mundësi të votojnë në asnjërin rreth të votimit.
Poashtu, pasi që nuk ka dispozita që u mundësojnë votuesve të votojnë në spitale, në institucionet për përkujdesje afatgjate dhe në shtëpitë e pleqve, këtyre votuesve poashtu iu pamundësua e drejta e votës.
Më 25 tetor, KSHZ-ja e miratoi një vendim me të cilin votuesit që ishin në listat e votuesve, mirëpo të cilëve  u  kishte  kaluar  afati  i  vlefshmërisë  së  dokumenteve  për  identifikim  ndërmjet  dy  rretheve zgjedhore, nuk kishin mundësi të votonin.
KSHZ-ja i inkurajoi këta votues që të nxjerrin dokumente të reja para se të mbahet rrethi i dytë.
Ambienti i fushatës dhe financimi i fushatës Periudha e fushatës zyrtare për rrethin e dytë filloi më 16 tetor dhe përfundoi në mesnatë të datës 27 tetor.
Në përgjithësi, atmosfera paqësore që u shfaq në rrethin e parë vazhdoi edhe në rrethin e dytë.
Garuesit e zhvilluan fushatën lirshëm dhe pa kufizime.
MVZ-ja e OSBE/ODIHR-it vërejti shumë pretendime për presion mbi votuesit, frikësim dhe blerje të votave nga parti të ndryshme; vetëm disa ishin të besueshme.
U parashtruan edhe disa padi penale në Prokurorinë Publike.
Fushata u bë dinamike vetëm disa ditë para balotazhit.
Strategjitë e fushatave u ridizajnuan në nivel qendror, mirëpo për dallim nga rrethi i parë, kandidatëve iu dha autonomi më e madhe lokale.
Në përgjithësi, fushatat u fokusuan në komunikim të drejtpërdrejtë dhe në bashkëbisedim sy më sy me votuesit.
Kandidatët vazhduan t’i shfrytëzojnë faqet zyrtare në Facebook për fushatë, megjithatë kjo u bë në nivel më të vogël se sa në rrethin e parë.
Disa kandidatë u fokusuan në ato komunitete ku dalja në zgjedhje në rrethin e partë ishte shumë e ulët.
Retorika e fushatës ishte më intensive dhe herë pas here agresive në zonat me shqiptarë etnikë, në krahasim me komunat me kandidatë nga LSDM-ja dhe të VMRO-DPMNE-së.
Bashkëbiseduesit e MVZ-së së OSBE/ODIHR-it theksuan se rrethi i dytë ishte më konkurrent, me ç’rast partitë garonin për të fituar mbështetje jashtë bazës së tyre tradicionale.
Kandidatet gra që u takuan me MVZ-në e OSBE/ODIHR-it, nuk shprehën shqetësim sa i përket mungesës për mundësi të barabarta për të zhvilluar fushatë.
Gjatë fushatës për rrethin e dytë, kishe vetëm disa tubime të mëdha ku ishin të pranishme udhëheqësitë më të lartë partiake në nivel shtetëror.
Kryeministri, disa herë në kapacitetin e tij zyrtar, iu drejtua elektroratit në tubimet e LSDM-së, dhe e përdori Twitter-in për të dërguar mesazhe të fushatës.
Ai e promovoi inkluzivitetin, zhvillimin lokal dhe integrimin në Bashkimin Evropian dhe në NATO.
Disa parti shprehën shqetësime për premtimet nga ana e kryeministrit për mbështetje qeveritare për komunat që kanë kryetar nga radhët e LSDM-së ose të BDI-së.
Këto veprime e dëmtuan parimin e ndarjes së shtetit nga partia, që është në kundërshtim me përkushtimet e OSBE-së.
Limiti për shpenzime gjatë fushatës ishte i njëjtë sikurse edhe për rrethin e parë.
Nga garuesit kërkohej që të dorëzojnë dy raporte të përkohshme para rrethit të parë, edhe pse nuk kishte sanksione ndaj atyre që nuk i dorëzuan ato në kohë.
Raportet e treta të përkohshme për financimin e fushatës duheshte të dorëzohen më 28 tetor, dhe vetëm pesë garues e respektuan këtë kërkesë, që e zvogëloi transparencën e procesit.
Pas pranimit, shumica e raporteve u publikuan në ueb-faqen e KSHZ-së.
Mediat Në periudhën para rrethit të dytë, MVZ-ja e OSBE/ODIHR-it i monitoroi mediat që kryesisht ishin të fokusuara në rezultatet e rrethit të parë me raportim të kufizuar për fushatën e rrethit të dytë.
Mbulimi në lajme kushtuar garuesve u zmadhua vetëm në javën e fundit të fushatës.
Siç parasheh KZ-ja, transmetuesi publik u ofroi kandidatëve hapësirë kohore për emetim pa pagesë në periudhën me shikim më të madh; pesë kandidatë e shfrytëzuan këtë mundësi.
Sikurse në rrethin e parë, monitorimi i mediave nga MVZ-ja e OSBE/ODIHR-it, tregoi se transmetuesi publik i mbuloi të gjithë garuesit në mënyrë të barabartë dhe me ton neutral.
Ai i kushtoi, në mes tjerëve, 25 për qind të mbulimit në lajme LSDM-së, 24 për qind VMRO-DPMNE-së, 20 për qind BDI-së, 15 për qind BESË-s dhe 9 për qind ASH-së.
Kanalet private i kushtuan 40 për qind të mbulimit në lajme LSDM-së, 35 për qind VMRO-DPMNE-së, 9 për qind BDI-së, 9 për qind ASH-së, 4 për qind BESË-s dhe 2 për qind PDSH-së.
Një numër i madh  i  video-klipeve  të  paguara  reklamuese,  me  ton  negativ,  u  përdorën  kryesisht  nga  VMRO-DPMNE-ja, dhe herë pas here nga LSDM-ja.
U  organizuan  debate  nga  media  të  ndryshme  radiodifuzive  ndërmjet  kandidatëve  për  kryetarë  të komunave në komunat e tyre përkatëse.
Gjithsej, tetë debate u zhvilluan në kanalin publik, TVM1, dhe në kanalin privat Kanal 5, ndërmjet kandidatëve të LSDM-së dhe atyre të VMRO-DPMNE-së; nuk pati debate ndërmjet kandidatëve etnikë shqiptarë dhe kandidatëve të pavarur.
Agjencia për shërbime audio dhe audio-vizuale mediatike (ASHAM) inicoi dy procedura kundërvajtëse kundër disa transmetuesve radiodifuzivë gjatë rrethit të dytë.
Rastet kishin të bëjnë me shkeljen e dispozitave të KZ-së për limitet e reklamimit të paguar politik dhe raportimin e pabalancuar.
Gjykata Themelore mori vendime gjyqësore për dy raste nga rrethi i parë, duke shqiptuar gjoba më të ulëta se sa ato që janë paraparë në KZ.
Të dyja vendimet gjyqësore u apeluan nga ASHAM-i, me arsyetimin se gjobat ishin të pamjaftueshme.
Gjykata akoma nuk ka marrë vendim për këtë apelim.
Efektiviteti i shqyrtimit  gjyqësor të ankesave në lidhje me  mediat para rrethit të dytë  u dëmtua për shkak të tejkalimit të afateve ligjore nga ana e gjykatave.
Vëzhguesit qytetarë dhe ndërkombëtarë  Të gjitha grupet e akredituara të vëzhguesve qytetarë vazhduan me vëzhgimin e aktiviteteve duke përfshirë edhe shpërndarjen e vëzhguesve për balotazhet.
Përkundër mungesës së dispozitave ligjore për rrethin e dytë, KSHZ-ja lejoi që organizatat që ishin të akredituara të dorëzojnë lista të reja të vëzhguesve.
Dita e zgjedhjeve Votimi  i  hershëm  dhe  dita  e  zgjedhjeve  në  përgjithësi  ishin  mirë  të  menaxhuara.
Megjithatë, parregullsitë procedurale që u vërejtën gjatë procesit të numërimit të votave e zvogëluan vlerësimin pozitiv.
MVZ-ja e OSBE/ODIHR-it ka njohuri për pesë raste të iniciuara nga policia ndaj votuesve që i kanë fotografuar fletëvotimet e tyre; dy raste të blerjes së votave u përcollën te organet kompetente.
U vërejt prezencë e fuqishme policore përreth vendvotimeve në disa komuna.
Vëzhguesit partiakë dhe ata qytetarë ishin të pranishëm në 92 dhe 54 për qind të vendvotimeve të vëzhguara, respektivisht.
Në 53 për qind të vëzhgimeve, KZ-të ishin të udhëhequra nga gratë, dhe shumica e anëtarëve të KB-ve ishin gra.
Votimi i hershëm më 28 tetor u vlerësua pozitivisht në të gjitha 9 burgjet dhe në 40 nga 44 vëzhgimet e votimit në shtëpi.
Vërejtjet negative të vëzhguesve kishin të bëjnë me komprometimin e fshehtësisë së votës dhe me mungesën e kutisë së votimit.
Në ditën e zgjedhjeve, hapja e vendvotimeve u vlerësua pozitivisht në 44 nga 45 vendvotime të vëzhguara.
U vërejt një numër shumë i vogël  i parregullsive zgjedhore, të cilat nuk ndikuan në integritetin e procesit.
Megjithatë, në pesë raste, protokollet nuk ishin plotësuar, dhe në një komunë numri i votuesve të regjistruar që ishte shtypur në protokolle nuk ishte i saktë; nga KSHZ-ja u kërkura ta korrigjojë gabimin.
Votimi u vlerësua pozitivisht në 97 për qind të vëzhgimeve.
Megjithatë, në dy komuna u vërejtën tensione jashtë disa vendvotimeve për shkak të prezencës së aktivistëve partiakë.
Parregullsitë e vërejtura procedurale përfshinin votim familjar (6 për qind), komprometim të fshehtësisë së votës (2 për qind), dhe tejkalim të mandatit nga vëzhguesit partiakë (2 për qind).
KSHZ-ja i këshilloi tre KZK si të veprojnë në lidhje me parregullsitë e ndryshme.
Vendvotimet  u  mbyllën  në  kohë  dhe  shumica  e  KZ-ve  i  ndoqën  procedurat  për  mbylljen  e vendvotimeve.
Megjithatë, numërimi u vlerësua negativisht në 8 nga 44 rastet e vëzhguara.
Në 14 raste, KZ-të nuk e përcaktuan si duhet numrin e votuesve që kanë votuar, dhe në 9 raste nuk i numëruan fletëvotimet e pashfrytëzuara.
Më shumë se gjysma e KB-ve të vëzhguara nuk i vendosën publikisht protokollet e rezultateve, gjë që e dëmtoi transparencën.
Nxjerrja e rezultateve ishte efikase dhe transparente në të gjitha 35 KZK-të e vëzhguara.
Sistemi i centralizuar për menaxhimin e rezultateve funksionoi në mënyrë të rregullt në gjitha KZK-të, përveç njërës.
Megjithatë, në 16 KZK, u korrigjuan një numër i protokolleve të rezultateteve të KB-ve që kishin gabime numerike, që tregon se trajnimi për mënyrën se si duhet të plotësohen ato nuk ka qenë i mjaftueshëm.
Në gjashtë KZK, u parashtruan ankesa zyrtare.
KSHZ-ja filloi me publikimin onljan të rezultateve paraprake sipas vendvotimeve një kohë të shkurtër pas mbylljes së votimit.
U njoftua se përqindja e daljes në votime ishte 51.92 për qind.
Përderisa LSDM-ja  dhe  BDI-ja  e  mirëpritën  procesin  zgjedhor,  VMRO-DPMNE-ja  deklaroi  se  nuk  do  t’i pranojnë rezultatet zgjedhore për shkak të shkeljeve të pretenduara në masë të gjerë, para dhe në ditën e zgjedhjeve.
INFORMATA PËR MISIONIN DHE MIRËNJOHJE Shkup, 30 tetor 2017 – Kjo Deklaratë për gjetjet dhe përfundimet është rezultat i vëzhgimit nga Misioni për Vëzhgimin e Zgjedhjeve (MVZ) i shpërndarë nga Zyra për Institucione Demokratike dhe të Drejtat e Njeriut (OSBE/ODIHR).
Vlerësimi u bë që të caktohet se a u mbajtën zgjedhjet në përputhje me përkushtimet e OSBE-së, obligimet e tjera ndërkombëtare dhe standardet për zgjedhje demokratike, si dhe me legjislacionin shtetëror.
Ambasadori Audrey Glover është shefi i Misionit për vëzhgimin e zgjedhjeve të OSBE/ODIHR-it, që filloi me punë më 13 shtator.
OSBE/ODIHR-i e ka miratuar Deklaratën e Parimeve për vëzhgimin ndërkombëtar të zgjedhjeve të  vitit 2005.
Kjo Deklaratë e gjetjeve dhe përfundimeve është dorëzuar para se të përfundojë procesi zgjedhor.
Vlerësimi përfundimtar i zgjedhjeve do të varet, pjesërisht, nga zhvillimi i fazave të mbetura të procesit zgjedhor, duke përfshirë trajtimin e ankesave dhe apelimeve të mundshme pas ditës së zgjedhjeve.
OSBE/ODIHR-i do të publikojë një raport gjithëpërfshirës përfundimtar, duke përfshirë rekomandime për përmirësime eventuale, diku rreth tetë javë pas përfundimit të procesit zgjedhor.
Për rrethin e dytë, MVZ-ja e OSBE/ODIHR-it përfshinte 17 ekspertë në kryeqytet dhe 17 vëzhgues afatgjatë, si dhe 88 vëzhgues afatshkurtë të shpërndarë në mbarë vendin.
Në ditën e zgjedhjeve, u shpërndanë 126 vëzhgues, të cilët u siguruan nga 25 vende pjesëmarrëse të OSBE-së.
Vëzhguesit  dëshirojnë  t’i  falënderojnë  autoritetet  e  vendit  nikoqir  për  ftesën  për  vëzhgimin  e zgjedhjeve dhe Komisionin shtetëror zgjedhor për ndihmën e tij.
Ata poashtu dëshirojnë ta shprehin falënderimin e tyre edhe ndaj institucioneve të tjera shtetërore, partive politike dhe organizatave të shoqërisë civile dhe përfaqësuesve të bashkësisë ndërkombëtare për bashkëpunimin e tyre.
