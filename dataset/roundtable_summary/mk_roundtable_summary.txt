Промовирање на мултистејкхолдерски пристап во процесот на спречување и спротивставување на насилен екстремизам и радикализација кои водат кон тероризам
Сумарен извештај за дискусиите водени на тркалезните маси за Националната стратегија за спротивставување на насилен екстремизам во Република Северна Македонија
Објавено од страна на Одделението за мониторинг на Мисијата на ОБСЕ во Скопје.
Сите права се задржани.
Без претходна пишана согласност на издавачите ниту еден дел од оваа публикација не смее да се репродуцира, зачувува во систем за пребарување или да се пренесува во било каква форма или на било каков начин – електронски, механички, преку фотокопирање, снимање или на друг начин. Ова ограничување не важи кога публикацијата се користи во рамките на ОБСЕ, за лична или образовна употреба, односно за непрофитни и некомерцијални цели, при што во овие случаи публикацијата може да се репродуцира и од истата може да се прават дигитални или печатени копии, но само доколку копиите се проследени со потврда дека ОБСЕ е нивниот извор
Мисија на ОБСЕ во Скопје
Материјалите во оваа публикација се за да се олесни разбирањето на истата.
Иако Мисијата на ОБСЕ во Скопје беше таа што најмногу посвети внимание за нејзиниот развој, истата не прифаќа било каква одговорност за точноста или целовитоста на информациите, насоките и дадените совети или пак за можните печатни грешки.
Содржината на оваа публикација, погледите, мислењата, наодите, толкувањата и заклучоците што се искажани во неа не ја одразуваат официјалната политика или позиција на ОБСЕ.
Поради тоа, не може да се бара било каква одговорност од ОБСЕ во поглед на можните последици од следењето, односно примената на информации и заклучоци содржани во оваа публикација.
Признанија
Мисијата на ОБСЕ во Скопје би сакала да се заблагодари на членовите на Мисијата, Алуш Дода и Марина Меклелан, за заедничкото развивање и изготвување на содржината на оваа публикација, како и за дизајнирањето, развивањето и спроведувањето на активностите што доведоа до нејзина компилација.
Мисијата на ОБСЕ во Скопје исто така би сакала да се заблагодари на нашите партнери Борче Петревски, национален координатор за спротивставување на насилен екстремизам и тероризам; Џеладин Ајвази, заменик национален координатор за спротивставување на насилен екстремизам; Златко Апостоловски, заменик национален координатор за спротивставување на тероризам; Марија Михајлоска– Јанкуловска, национален комитет за спротивставување на насилен екстремизам и контратероризам; нашиот партнер задолжен за имплементација - Центарот за истражување и креирање политики, а особено Марија Ристеска, Иван Стефановски и Александар Цеков, како и Петар Арсовски.
Би сакале да ја изразиме нашата благодарност на учесниците на тркалезните маси за нивниот придонес и соработка, како и да додадеме специјално признание на Одделението за мониторинг на Мисијата на ОБСЕ во Скопје за нивната поддршка.
Поимник
Овој поимник служи за појаснување на клучните термини што се употребени во овој Извештај.
Дефинициите се наменети само за овој Извештај и истите не претставуваат официјални дефиниции на ОБСЕ.
Komuniteti – gratë, burrat, grupet shoqërore dhe institucionet që janë të vendosura në të njëjtën zonë dhe/ose kanë interesa të përbashkëta.
Граѓанско општество – тело составено од различни граѓански актери, заедници и формални или неформални здруженија со широк спектар на улоги, кои се вклучени во јавниот живот и сакаат да ги унапредат заедничките вредности и цели
Актери на граѓанското општество – клучни претставници на заедницата, вклучувајќи жени, млади, лидери на заедницата и верски лидери, кои се добро поставени за да можат да обезбедат влијателни и долготрајни придонеси за благосостојбата на едно општество.
Полициско работење во заедницата – филозофија и организациска стратегија со која се промовираат партнерствата помеѓу полициските сили и јавноста за да се зајакне ефективната и ефикасна идентификација, превенција и решавање на проблемите од сферата на криминалот, а, исто така, и да се адресираат проблемите што се однесуваат на физичката сигурност и безбедност, општествениот неред и криминал на ниво на локалната заедница, во насока на подобрување на квалитетот на животот на сите.
Спротивставување на насилен екстремизам – проактивни активности за спротивставување на напорите на насилните екстремисти да радикализираат, регрутираат и мобилизираат следбеници за да ги вклучат во насилни акти, како и активности за справување со специфични фактори кои олеснуваат и овозможуваат регрутирање и радикализирање на насилни екстремисти кон насилство
Контратероризам – политики, закони и стратегии креирани од страна на државни актери и спроведувани, првенствено, од страна на органите задолжени за спроведување на законот, разузнавачките агенции, а понекогаш и војската, со цел спречување на терористички заговори и растурање на терористички организации.
„Странски терористички борци“ – обично се користи за осврнување кон лица кои патувале од нивните сопствени држави во други држави со цел да учествуваат или да поддржат акти на тероризам, вклучително и во контекст на вооружен конфликт, особено во поглед на Ирак и Сирија, како што е наведено во Резолуцијата бр. 2178 на Советот за безбедност на Обединетите нации (2014 година).
Терминот се оспорува поради неговата преширока сеопфатност, нејасност и прашања поврзани со човековите права.
Поранешни насилни екстремисти или „поранешни припадници“ – се лица кои се оттргнале од патот кон насилен екстремизам и радикализација кои водат кон тероризам, а истите можат да имаат корисна улога со тоа што би можеле да ја подигнат свеста и да пренесат веродостојни контранаративи.
Родова перспектива – претставува свест за различните потреби, искуства и статусот на жените и мажите, односно нивното разгледување врз основа на социокултурниот контекст.
Програми за интервенции – програми со кои се настојува да се намали привлечноста на насилниот екстремизам и да се изгради отпорност кон неговото влијание и ширење.
Програми за превенција – програми со кои се настојува да се намали привлечноста на насилниот екстремизам и да се изгради отпорност кон неговото влијание и ширење.
Видовите на програми кои можат да спаѓаат во оваа категорија се: подигање на свеста за заканите од насилниот екстремизам во училиштата, кампањи за информирање на јавноста и дебати во заедницата, дијалози во рамките на една верска организација и повеќе различни верски организации, градење на капацитети за наставници и лидери на заедници во насока на идентификување и поддржување на лица подложни на радикализација, медиумски пораки и контра/алтернативни наративни кампањи, како и јакнење на довербата на заедницата кон органите задолжени за спроведување на законот, итн.
Заштитни фактори – се позитивни карактеристики или услови со кои можат да се ублажат негативните ефекти од факторите на ризик и да се поттикне развој на поздрави поединци, семејства и заедници, со што би се зголемила личната безбедност и/или безбедноста на заедницата, како и благосостојбата.
Овие фактори можат да вклучуваат управување со очекувања, позитивни семејни или општествени мрежи, верски познавања, образование што нè учи на толеранција и почит кон другите, како и почесен пазар на трудот.
Радикализација која води кон тероризам – претставува динамичен процес во кој едно лице го прифаќа терористичкото насилство како возможно, па дури и како легитимен курс на дејствување.
Иако не мора да значи, ова можеби на крајот ќе го наведе лицето да се заземе за терористички активности, да дејствува како нивна поддршка или да се вклучи во нивно извршување.
Програми за рехабилитација – се програми со кои во различни фази на радикализација се таргетираат лица кои се радикализирани кон насилство, а истите можат да се применуваат и во однос на семејствата на таквите лица.
Видовите на програми како што вклучуваат затворска дерадикализација/откажување (од таквата активност), така вклучуваат и посткриминални програми за згрижување што се фокусираат на рехабилитација и реинтеграција на сторителите на терористички акти, како и на враќање на странските борци и нивна повторна интеграција во општеството.
Некои програми овозможуваат образовна и стручна обука, советување, можности за вработување и идеолошко превоспитување, итн.
Упатени лица – вклучуваат лица кои се упатени во програми спроведувани од повеќе агенции или повеќе фактори, а лица кои покажуваат видливи бихевиорални знаци што укажуваат дека тие можат да бидат подложни на ризик или ранливи и склони кон вклучување во насилен екстремизам и радикализација кои водат кон тероризам или, пак, се на пат кон истиот.
Таквите програми, во кои лицата се упатуваат, можат да се однесуваат и на агенција, институција, организација или стручни лица кои интервенираат или даваат друга поддршка, а по спроведена стручна процена на ризиците, слабостите и заштитните фактори на лицето кое е предмет на таква програма.
Механизам за упатување – претставува формален или неформален механизам што вклучува практичари и стручни лица од различни дисциплини и/или агенции и организации, а кој има за цел да идентификува, да оцени, да помогне и да третира ранливи лица кои покажуваат знаци дека се подложни на ризик од вклучување во насилен екстремизам и радикализација кои водат кон тероризам или, пак, се на пат кон истиот
Отпорност – способност да се издржи, да се одговори на широк спектар на штетни и несакани настани, како и способност за закрепнување од такви настани.
Процена на ризик – претставува процес што вклучува систематско прибирање и толкување на информации кои се однесуваат на едно лице во насока на обезбедување на податоци наменети за соодветно обучени стручни лица со цел тие да можат да донесат одлуки релевантни за веројатноста дека таквото лице би се вклучило во штетно и опасно дејство, како и да ја оценат природата и степенот на самата штета и опасност од таквото можно дејство.
Алатка за процена на ризик – претставува рамка за прибирање на податоци со цел да се помогне во носењето на одлуки, при што со истата се обезбедува недискриминациски метод на проверка, на структуриран начин, на склоноста на едно лице да предизвика штета и опасност, како и на природата и на степенот на таквиот ризик, врз основа на достапните информации прибавени од повеќе извори.
Фактор на ризик – секој атрибут како што е верување, изглед, искуство или средина што ја зголемува веројатноста дека исходот што се проценува (на пример: дека едно лице ќе се вклучи во насилен екстремизам и радикализација кои водат кон тероризам) ќе се случи.
Сеопфатен пристап на целото општество – пристап во насока на спречување и спротивставување на насилен екстремизам поддржан и осмислен од страна на креаторите на политики и практичарите, а со истиот се предвидува повеќе сектори и актери на граѓанското општество да имаат улога во програмите за спречување и интервенирање, како и во рехабилитационите програми за дерадикализација/ повлекување.
1. ВОВЕД
Ширењето на насилниот екстремизам продолжува да претставува сериозен глобален предизвик и ОБСЕ, преку својот сеопфатен пристап кон безбедноста, осигурувајќи се дека човековите права и владеењето на правото се почитуваат, се залага да ја спречи таквата појава, односно да се спротивстави на истата.
Брзото ширење на ДАЕШ/ИСИС во Ирак и Сирија резултираше во тоа стотици странски терористички борци да го напуштат Западен Балкан со цел да ја поддржат нивната кауза, вклучувајќи и околу 110 граѓани од Република Северна Македонија, за кои се оценува дека заминале, а која цифра може да биде и уште повисока со оглед на фактот дека не постојат понови официјални податоци за тоа.
Во периодот по 2017 година, растурањето на многу безбедни засолништа на ДАЕШ создаде нова серија на предизвици поради приливот на странски терористички борци кои се враќаа назад во регионот.
Во исто време, заканата од насилен екстремизам продолжува да се развива со нови форми што се појавуваат – како што се крајно десничарските движења и екстремниот национализам – што дополнително ги поларизираат општествата и можат да доведат до насилство кое се темели во рамките на самата заедница.
Декларацијата 4/15 на Министерскиот Совет на ОБСЕ потврдува дека тероризмот и насилниот екстремизам не може да поврзе со раса, етничка припадност, националност или религија.
Нашироко е прифатено дека насилниот екстремизам и радикализација кои водат кон тероризам (НЕРВТ) претставува сложен проблем со транснационални димензии при што неговите двигатели и решенија се тесно поврзани со контекстот во кој тој постои.
Покрај тоа што националните влади играат клучна улога во координирањето и поддржувањето на активностите за рана превенција, ОБСЕ, исто така, ја признава и потребата од ставање на локалните фактори во првите слоеви на превентивните напори што се прават.
Важноста од еден мултистејкхолдерски пристап кон спречување и спротивставување на насилниот екстремизам и радикализација кои водат кон тероризам
Во согласност со воспоставените најдобри практики од страна на ОБСЕ, за спречување на насилниот екстремизам и радикализација кои водат кон тероризам потребно е да се има холистички пристап со тоа што во активностите на различни институции и организациите на граѓанското општество ќе се вклучат и локалните заедници.
Јавно здравствениот пристап, што се користи за креирање на превентивни програми, особено нуди можности за практичарите да можат да ги применат веќе научените лекции од областа на превенцијата на болести во насока на спречување и спротивставување на насилниот екстремизам и радикализација кои водат кон тероризам. Тие, преку преземање на мултистејкхолдерски иницијативи, таквите лекции можат да ги применат со цел идентификување на факторите на ризик и заштитните фактори, градење на отпорност кај заедницата против насилниот екстремизам и радикализација кои водат кон тероризам и промовирање на здрави однесувања кај нејзините членови преку вклучување на самата заедница.
Предноста на таквите мултистејкхолдерски практики е во тоа што кога тие се комбинираат со напори предводени од заедницата со цел спречување на насилен екстремизам со нив можат да се вклучат широк обем на социјални работници, работници од областа на менталното здравје, психолози и други здравствени работници кои сè повеќе се вклучуваат во напорите за намалување на насилството во заедниците.
Преку примена на сеопфатен општествен пристап и преку адресирање на факторите што водат кон насилен екстремизам и радикализација кои водат кон тероризам можат да се препознаат општествените корени на феноменот на насилен екстремизам и да се овозможуваат рани интервенции и неприсилни решенија кога постојат случаи на поединци или заедници што се изложени на ризик.
За идентификување на одржливи решенија за создавање отпорност кон насилниот екстремизам и радикализација кои водат кон тероризам потребно е, исто така, да се премине од претходно употребуваните пристапи, во кои на прво место акцентот се става на безбедноста, кон пристапи во кои поголемо значење се придава на превенцијата базирана во рамките на самите заедници.
Поради тоа, со напорите за спречување и спротивставување на насилниот екстремизам и радикализација кои водат кон тероризам се настојува да се мобилизираат и зајакнат факторите кои традиционално не се поврзуваат со националната безбедност.
За разлика од борбата против тероризмот, во која се користи репресивен пристап во криминалниот простор при справувањето со терористички активности, активностите од областа на спречување и спротивставување на насилниот екстремизам и радикализација кои водат кон тероризам се неприсилни по природа и се фокусираат на спречување и спротивставување на процесите на радикализација кои можат да доведат до тероризам.
Бидејќи напорите што се прават на полето на спречување и спротивставување на насилниот екстремизам и радикализација кои водат кон тероризам се преземаат во прет кривичниот простор, тие не вклучуваат гонења, апсења или други репресивни мерки.
Според тоа, активностите од областа на спречување и спротивставување на насилниот екстремизам и радикализација кои водат кон тероризам немаат за цел да ги достигнат поединците кои веќе имаат преминато во криминалното подрачје, односно кои планирале или преземале терористичка активност, туку тие се насочени кон создавање на отпорност кај заедниците што се сметаат за потенцијално ранливи на привлечноста на насилниот екстремизам и да помогнат на одредени поединци кои се подготвени да се оддалечат од таквиот екстремизам и да се реинтегрираат во нивните заедници.
Активностите од областа на спречување и спротивставување на насилниот екстремизам и радикализација кои водат кон тероризам се фокусираат на решавање и намалување на незадоволствата и структурните социјални, економски и политички услови што можат да водат кон насилен екстремизам.
Насилните екстремисти често работат кон поттикнување на индивидуалната и колективна омраза и промовираат нетолеранција кон различноста и создаваат општествени поделби.
Поради тоа, поддржувањето на развојот на отпорни и општествено-кохезивни заедници може да претставува најдобрата одбрана од вкоренување на насилниот екстремизам во заедниците.
Со заедничко работење, заедниците можат да се спротивстават на корозивната привлечност на насилниот екстремизам преку промовирање на толеранција, взаемно почитување, плурализам, инклузија и кохезија.
На крајот, напорите што се прават на полето на спречување и спротивставување на насилниот екстремизам и радикализација кои водат кон тероризам треба да се фокусираат на благосостојбата и сигурноста на заедниците и поединците.
Напорите што се прават за спречување и спротивставување на насилниот екстремизам и радикализација кои водат кон тероризам опфаќаат широк спектар на програми што можат да вклучуваат, на пример, подигање на свеста, градење на капацитети, испраќање контра и алтернативни пораки, програми со кои се таргетираат училишта, воннаставни активности (на пример, активности за млади и спортски клубови), менторства што ги вршат верски лидери и лидери на заедниците, како и индивидуално приспособени интервенции организирани од страна на локални јавни институции и даватели на психосоцијални услуги.
Таквите активности можат да се категоризираат според тоа - дали тие се однесуваат на превенција, интервенција или рехабилитација и реинтеграција.
Основната причина поради која се организираат тркалезни маси на локално ниво
Во февруари 2018 година, Мисијата на ОБСЕ во Скопје, во партнерство со Британската амбасада, помогна во одржувањето на две тркалезни маси за јавни консултации со локалните стејкхолдери со цел тие да се информираат за подготвувањето на ревидираните стратегии и акциски планови на Владата за спротивставување на насилниот екстремизам (СНЕ) и контратероризам (КТ), во рамките на Националниот комитет за спротивставување на насилен екстремизам и контратероризам (НКСНЕКТ).
Ваквиот напор за консултативно изработување на процеси и стратегии претставуваше прв таков напор што се прави во регионот на Западен Балкан и еден од ретките такви примери на глобално ниво.
По усвојувањето на Националната стратегија, а со цел дисеминирање на Стратегијата, Мисијата организираше серија тркалезни маси со клучни локални стејкхолдери во есента во 2018 година, како дел од една стратегиска комуникациска кампања за поддршка на Националниот комитет за спротивставување на насилниот екстремизам и контратероризам.
Со учество на претставници од канцеларијата на националниот координатор, тркалезните маси служеа како форум за зајакнување на транспарентноста и обезбедување на конзистентност при размената на стратегии на локално ниво.
Тркалезните маси беа организирани во десет географски различни општини: Чаир (Скопје), Гостивар, Кичево, Куманово, Прилеп, Штип, Струга, Струмица, Тетово и Велес. Со цел во спроведувањето на Националната стратегија и Акцискиот план да се промовира пристап што би опфаќал поголем број на стејкхолдери и би се темелел на самата заедница, се настојуваше во тркалезните маси да се вклучат и на нив да учествуваат претставници на општинската администрација, граѓанското општество, локалните институции, едукатори, даватели на психосоцијални услуги, младински лидери, верски лидери и други влијателни членови од локалната заедница.
Целите на тркалезните маси
Покрај зајакнувањето на свеста кај локалните стејкхолдери за ризиците од насилниот екстремизам и радикализација кои водат кон тероризам примарната цел на тркалезните маси беше да се поттикне учеството на локалните институции, граѓанското општество и заедниците во спроведувањето на Националната стратегија и Акцискиот план за спротивставување на насилниот екстремизам.
Со тркалезните маси, исто така, се пружи важна можност за оценување на потребите и приоритетите во секоја општина во насока на усвојување на мултистејкхолдерски пристап за спроведување на Националната стратегија и Акцискиот план во локален контекст.
Имајќи ги предвид чувствителностите околу спречувањето и спротивставувањето на насилниот екстремизам и радикализација кои водат кон тероризам, со пристапот на Мисијата што се темели на сеопфатно вклучување на целото општество се има за цел преку тркалезните маси да се постигнат одреден број на исходи, вклучувајќи
Промовирање на холистичкото разбирање на насилниот екстремизам со кое се адресира феноменот во сите негови форми (на пример, десничарски, националистички, политички) при што би се намалила стигмата во однос на етничките и верски заедници и би се овозможиле пошироки и посеопфатни дискусии во врска со тоа какви форми на насилен екстремизам постојат во земјата и локално.
Поддржување на промената од традиционалните пристапи што се базираат на безбедност кон пристапот во кој се нагласува учеството на целото општество, а со кој пристап би се зајакнале стејкхолдерите во заедницата со тоа што тие би се третирале како клучен дел на решението.
Обезбедување на безбеден простор и платформа за дијалог за учесниците да можат отворено да ги искажат своите грижи и да иницираат градење на доверба како помеѓу локалните заедници, така и со владините структури.
Зајакнување на стејкхолдерите во насока тие да можат да воспоставуваат канали за подобра комуникација и соработка.
Идентификување на потенцијални предизвици и можности за мултистејкхолдерски пристап во имплементацијата на Стратегијата и Акцискиот план.
Разјаснување на улогите и одговорностите помеѓу централната и локалната власт, како и помеѓу Владата и граѓанското општество.
Преку соработка да се идентификуваат наодите и препораките што во иднина би можеле да служат како прелиминарна основа за развивање на локални акциски планови.
Овој Извештај дава сумарен преглед на дискусиите што локалните стејкхолдери ги водеа на тркалезните маси организирани во десет општини.
Следното поглавје содржи опис на методологијата на тркалезните маси, а потоа следат клучните наоди и заклучоци.
Во последното поглавје се елаборираат препорачаните најдобри практики во поглед на нивното вклучување во спроведување на програми од областа на спречување и спротивставување на насилниот екстремизам и радикализација кои водат кон тероризам, а кои практики произлегуваат од самите наоди.
Еден анекс содржи детален преглед на процедурите, односно начинот на организирање на тркалезните маси во Чаир, Гостивар, Куманово, Струга и Тетово и истите се прикажани во форма на извештаи развиени од страна на имплементирачкиот партнер на Мисијата на ОБСЕ во Скопје, Центарот за истражување и креирање на политики (ЦИКП).
Како една од неговите главни цели, со Извештајот се настојува да се потенцира важноста на промовирањето на еден мултистејкхолдерски пристап во процесот на спроведување на Националната стратегија за спротивставување на насилниот екстремизам, со разбирање за заедничката одговорност за безбедноста.
Наодите од тркалезната маса, исто така, служат за да се покаже каква корист би можело да се извлече од еден инклузивен процес на концептуализирање и дизајнирање на политики и стратегии од областа на спречување и спротивставување на насилниот екстремизам и радикализација кои водат кон тероризам, како на национално, така и на локално ниво.
Извештајот е напишан за широката јавност, вклучувајќи ги и креаторите на политики и практичарите кои работат на создавање и спроведување на политики, стратегии, акциски планови и програми од областа на спречување и спротивставување на насилниот екстремизам и радикализација кои водат кон тероризам.
Исто така, тој е напишан конкретно и за локалните стејкхолдери - вклучувајќи ги општинските власти и другите локални институции, локални практичари и професионалци, како и членови на граѓанското општество - кои можат да бидат вклучени во процесот на дизајнирање и спроведување на програми од областа на спречување и спротивставување на насилниот екстремизам и радикализација кои водат кон тероризам.
На крајот, Извештајот, исто така, е наменет за зголемување на свеста за важноста од соработка што се заснова на меѓусебна доверба помеѓу креаторите на политики и практичарите кога се развиваат и реализираат вакви програми.
2. МЕТОДОЛОГИЈА НА ТРКАЛЕЗНИТЕ МАСИ СО ЛОКАЛНИТЕ СТЕЈКХОЛДЕРИ
Мисијата ја засноваше методологијата на тркалезните маси врз истиот пристап кој се темели на учество на целото општество што таа го примени во дизајнирањето и спроведувањето на јавните консултации при изработката на Националната стратегија за спротивставување на насилниот екстремизам во почетокот на 2018 година.
Иако за првпат се занимаваме со еден ваков амбициозен и инклузивен пристап со кој се промовира мултистејкхолдерски ангажман во процесот на спречување и спротивставување на насилниот екстремизам и радикализација кои водат кон тероризам, методологијата на тркалезните маси дава вреден пример на најдобри практики што можат да се користат и од страна на други креатори на политики и практичари кои се вклучени во дизајнирање на слични процеси за други национални стратегии, а кои процеси имаат за цел да ја опфатат и јавноста.
Во следното поглавје е даден преглед на методолошкиот пристап што се користеше при изборот на општините и учесниците на тркалезните маси, како и при дизајнирањето на структурата на водените дискусии.
Во ова поглавје, исто така, се дискутира за стратегиите на намалување на штетите и опасностите, како и за мерките на градење доверба кај локалните стејкхолдери, а кои мерки Мисијата ги има користено при вршење на теренски активности.
Избор на општини и учесници на тркалезните маси
Мисијата, во координација со Националниот комитет за спритивставување на насилниот екстремизам и контратероризам, ги избра десетте општини врз основа на список на критериуми со кои се обезбеди географска разновидна застапеност и се избегна да се стигматизираат одредени малцински етнички заедници, нешто, што доколку би било поинаку, би можело да создаде перцепција кај јавноста дека само овие заедници се борат со предизвикот што произлегува од насилниот екстремизам и радикализација кои водат кон тероризам.
Освен тоа, со овозможувањето да се организираат тркалезни маси во поголемиот дел од земјата, се пренасочи фокусот од местата каде тековните и планираните активности од областа на спречување и спротивставување на насилниот екстремизам и радикализација кои водат кон тероризам веќе беа високо сконцентрирани и се зајакна пораката дека сите форми на насилен екстремизам и радикализација кои водат кон тероризам ќе бидат адресирани.
Во процесот на идентификување на учесниците на тркалезните маси, Мисијата се потпре на своето присуство на терен за да оствари пристап до широката мрежа на стејкхолдери која опфати институции на локалната самоуправа, граѓанското општество, едукатори, младината, верски лидери и лидери на локалната заедница.
Сите овие стејкхолдери играат важна улога во пристапот што се темели на заедницата, а кој претставува основа за преземање на активности од областа на спречување и спротивставување на насилниот екстремизам и радикализација кои водат кон тероризам.
Во многу случаи, тркалезните маси претставуваа место каде релевантните локални стејкхолдери за првпат се среќаваат во иста просторија да дебатираат. Беше спроведена интензивна теренска работа преку бројни подготвителни состаноци со факторите со цел да се идентификуваат соодветните учесници и да се решат сите проблеми, вклучително и ризиците од стигматизација.
Признавајќи дека постои општ недостаток на јавна свест и дека работата околу процесите на спречување и спротивставување на насилниот екстремизам и радикализација кои водат кон тероризаме чувствителна, Мисијата се фокусираше на идентификување на лица со претходно искуство од оваа област или, пак, чија работа е тесно поврзана со истата.
При идентификувањето на учесниците, Мисијата силно се погрижи да обезбеди разновидна застапеност на сите етнички и верски заедници присутни во секој контекст на општината.
Акцентот, особено, беше ставен на тоа да се осигури дека потребите и перспективите на помалите малцински заедници соодветно се одразуваат на дискусиите водени на тркалезните маси.
Учесниците, исто така, беа поканети од страна на локалните женски и младински групи дополнително да ја збогатат дискусијата и да ги зајакнат овие групи преку градење на коалиции во рамките на граѓанското општество и да ја зголемат соработката со локалните институции.
Планирањето на тркалезните маси мораше да се изведе на начин што ќе биде во насока на справување со историјатот на спречување и спротивставување на насилниот екстремизам и радикализација кои водат кон тероризам во кој работите предоминантно гравитираат околу верско инспирираниот насилен екстремизам и радикализација што резултира со стигматизација на одредени верски заедници и затегнати односи помеѓу таквите заедници, како и со затегнати односи помеѓу самите заедници и институциите и органите задолжени за спроведување на законот.
Друг резултат од таквиот историјат е тоа што верските лидери често сметаат дека од нив се очекува да ги имаат сите решенија за спречување и спротивставување на насилниот екстремизам и радикализација кои водат кон тероризам, дури и во случаи кога тие не располагаат со соодветни капацитети, ресурси и потребната поддршка што други стејкхолдери можат да ја дадат.
Со еден таков пристап кон спречување и спротивставување на насилниот екстремизам и радикализација кои водат кон тероризам, што се темели на сеопфатно вклучување на целото општество, се избегнува насилниот екстремизам и радикализацијата кои водат кон тероризам, да се дефинираат како теолошко прашање и на тој начин товарот на одговорност да паѓа само на верските лидери, односно наместо тоа, со таквиот пристап на насилен екстремизам и радикализација кои водат кон тероризам се гледа како на општествен феномен во кој верските лидери се ставаат во рамките на еден колектив составен од стејкхолдери кои се посветени да градат отпорност кај заедницата против насилниот екстремизам и радикализација кои водат кон тероризам. Во текот на подготовките за тркалезните маси, верските лидери беа охрабрени да го користат отворениот форум за да ги искажат нивните идеи и грижи при нивното дебатирање со други присутни стејкхолдери.
Покрај тоа, со цел да се поддржи процесот на градење на доверба, Мисијата спроведе теренски активности и ги посети локалните претставници на верските заедници за јасно да ја објасни целта на тркалезните маси и да ги адресира нивните незадоволства, особено во поглед на стигматизацијата.
Освен промовирање на еден сеопфатен пристап на целото општество, подготвителните средби дадоа можност и за потенцирање на холистичкото разбирање на насилниот екстремизам и радикализација кои водат кон тероризам, кое ги опфаќа сите форми на насилен екстремизам и се воздржува од таргетирање на која било етничка или верска група.
Мисијата, исто така, настојуваше да ги вклучи наставниците и останатиот кадар што дава поддршка во образованието (на пример, училишни психолози, педагози) во тркалезните маси, со оглед на важната улога што тие ја имаат во директното влијание врз гледиштата на светот на младите како и врз нивните вредности, во време кога тие поминуваат низ еден важен период од нивните животи, односно кога тие когнитивно се развиваат и кога се формира нивниот идентитет.
Исто така, наставниците добро се поставени за да интервенираат и дадат поддршка на младите кои можеби имаат потешкотии или можеби се ранливи и подложни на негативен општествен феномен.
Истовремено, напорите што во регионот се прават од областа на спречување и спротивставување на насилниот екстремизам и радикализација кои водат кон тероризам имаат тенденција да се фокусираат на градење на капацитетите на едукаторите со цел тие да можат да препознаат знаци на радикализација, но со ризик да настане штета поради отсуство на соодветна обука. Наместо тоа, на едукаторите треба да им се овозможи тие да располагаат со соодветни алатки за градење отпорност кај младите против насилниот екстремизам и радикализација кои водат кон тероризам (на пример, преку реформирање на наставните методологии и ставање поголем акцент на наставната програма во која би се поттикнало критичкото размислување, почитувањето на различностите и би се промовирале ненасилни однесувања).
Имајќи го предвид ова, Мисијата, покрај локалните образовни службеници од верските институции, кои играат важна улога во развојот на младите, исто така, покани и претставници од регионалните одделенија на Бирото за развој на образованието кои работат на развивање на училишни програми.
Извлекувајќи ги најдобрите практики од доменот на превентивните напори на јавното здравство, Мисијата, исто така, ги покани давателите на услуги од областа на психосоцијалната заштита да земат учество на тркалезните маси.
Стручните лица, кои работат на полето на социјалната заштита и менталното здравје, имаат стекнато големо искуство во поглед на преземање иницијативи со кои се поддржуваат ранливи поединци подложни на ризик од вклучување во други видови на општествено негативни однесувања, како што е деликвенцијата кај младите.
Покрај тоа, давателите на психосоцијални услуги се обврзани со професионален етички кодекс со кој се утврдува односот помеѓу клиентот и давателот на услугата преку начела како што се градење на доверба и нагласување на потребата да се поддржи благосостојбата на поединецот.
Од друга страна, пристапот од областа на спречување и спротивставување на насилен екстремизам и радикализација кои водат кон тероризам, што премногу се фокусира на безбедноста и во кој во значителна мера се вклучени органите задолжени за спроведување на законот, може да доведе до поместување и отуѓување на давателите на психосоцијални услуги од нивниот простор за интервенирање што јавно-здравствениот пристап им го дава ним.
Па така, целта на вклучувањето на давателите на психосоцијални услуги беше во тоа да се зголеми нивната свест за насилниот екстремизам и радикализација кои водат кон тероризам и за важниот придонес што тие можат да го направат во поглед на зајакнувањето на заштитните фактори.
Нијансираното разбирање на динамиките во заедницата и на чувствата на членовите на самата заедница се наоѓа во центарот на пристапот кој се темели на неправење штета во однос на преземањето на активности од областа на насилниот екстремизам и радикализација кои водат кон тероризам.
Со оглед на чувствителната природа на процесот на спречување и спротивставување на насилен екстремизам и радикализација кои водат кон тероризам, Мисијата ја зеде предвид постојната недоверба изразена од страна на заедниците - особено малцинските етнички заедници - кон институциите и органите задолжени за спроведување на законот. Честопати, во напорите за ангажман помеѓу полицијата и јавноста постои перцепција дека агендите на органите задолжени за спроведување на законот што се фокусираат, првенствено, на работи поврзани со безбедноста имаат тенденција да ги поместуваат другите важни проблеми и незадоволства со кои се соочува локалната заедница, а особено тоа е така кога интеракцијата по природа е еднонасочна.
Со оглед на постојните табуа во врска со насилниот екстремизам и радикализација кои водат кон тероризам и стравовите од негативни реперкусии, ако се дебатира тоа прашање во присуство на органите задолжени за спроведување на законот, Мисијата им даде приоритет на тркалезните маси како безбедно место за сите учесници да можат да ги споделат сопствените гледишта за локалните проблеми и незадоволства на заедницата.
Според тоа, на тркалезните маси не беа поканети претставници на полицијата со цел да се осигури дека самите тркалезни маси претставуваат отворен форум за дискусија преку кои би можело да се зајакне разбирањето на спречување и спротивставување на насилниот екстремизам и радикализација кои водат кон тероризамкако мултистејкхолдерски напор што се темели на заедницата, а кој напор се прави во преткривичниот простор.
Ваквиот напор беше насочен кон тоа на заедницата да и се овозможи да се чувствува дека таа се ангажира за своја сопствена корист и дека и таа, исто така, има важен удел во придонесувањето кон подобра сопствена безбедност и благосостојба.
Структура на тркалезните маси
Препознавајќи ги табуата околу насилниот екстремизам и радикализација кои водат кон тероризам и општото немање на јавна свест на ова поле, во почетокот на есента, во 2018 година, Мисијата одбра тркалезните маси да имаат структура на целодневни настани за да би можело да се даде доволно време дискусијата да се развие на задоволително ниво, односно да се продлабочи.
Според тоа, секоја тркалезна маса започнуваше со преглед на клучните концепти и терминологија со цеда се осигури дека учесниците имаат општо познавање за да можат да ги следат последователните дебатни сесии.
По ваквата концептуална сесија следеше презентација на Националната стратегија за спротивставување на насилниот екстремизам од страна на Националниот координатор за спротивставување на насилниот екстремизам или неговиот заменик.
Активното учество на Националниот комитет за спротивставување на насилен екстремизам и контратероризам на сите тркалезни маси резултираше во динамична интеракција помеѓу централната и локалната власт во која директно се одговараше на прашања поставени од страна на учесниците и од прва рака можеше да се слушнат нивните гледишта, незадоволства и идеи за тоа како проблемите би можеле да се решат.
Дебатните сесии беа организирани околу клучни интерсекциски области и истите беа олеснувани од страна на искусен модератор, а за кое олеснување како помош беа користени водечки прашања подготвени пред да се одржат тркалезните маси.
На секоја од тематските сесии на учесниците од сите средини им се дозволи да можат да придонесат за идентификување на локалните предизвици и можности поврзани со имплементацијата на Стратегијата и Акцискиот план во локален контекст.
Учесниците беа информирани дека ќе се примени „правилото на Чатам хаус (Chatham House Rule)“ со цел нивниот идентитет да се заштити и да се овозможи отворена дискусија.
Сесиите на тркалезните маси беа организирани околу следните теми
Насилниот екстремизам во локален контекст.
Зајакнување на граѓанското општество и споделување на најдобри практики.
Ангажман помеѓу општината и заедницата.
Градење доверба помеѓу заедниците и органите задолжени за спроведување на законот.
Улогата на заедниците во спречување на насилниот екстремизам.
Образование и давање поддршка на младите кои се подложни на ризик од насилен екстремизам и радикализација кои водат кон екстремизам.
Важноста на социјалната заштита и менталното здравј.
Имајќи ја предвид чувствителноста на дискутирањето на насилниот екстремизам со локалните заедници, Мисијата стави значителен акцент на изборот на модератори и известувачи со соодветни вештини и способности.
При идентификувањето на модератори и известувачи се посвети дополнително внимание на градењето на капацитети од областа на спречување и спротивставување на насилниот екстремизам и радикализација кои водат кон тероризам кај граѓанското општество во насока на продолжување со работата кон долгорочна промена на политиките.
Според тоа, Мисијата го идентификуваше Центарот за истражување и креирање на политики како водечка политичка тинк-тенк организација што спроведува истражувања, заедно со Меѓународната организација за миграција (МОМ), во општините што беа избрани како места во кои ќе се одржат тркалезни маси за оценување на капацитетите на локалните институции потребни за спроведување на Националната стратегија.
Преку промовирање синергии во рамки на иницијативите, Мисијата имаше за цел да осигури дека истражувањата и дискусиите што се водат на тркалезните маси меѓусебно се надградуваат и надополнуваат, како и тоа дека тие се во насока на помагање на Владата, локалните институции и граѓанското општество да го креираат најдобриот мултистејкхолдерски пристап од областа на спречување и спротивставување на насилниот екстремизам и радикализација кои водат кон тероризам.
3. НАОДИ
Во ова поглавје се дава преглед на наодите до кои е дојдено на тркалезните маси. Организирани според структурата на сесиите на повеќето тркалезни маси, наодите од секоја тематска област се надополнуваат со внимание што се придава на локалните специфичности за кои постои посебен интерес.
3.1. Насилниот екстремизам во локален контекст
Сумирајќи ги сите впечатоци, тркалезните маси покажаа дека свеста за насилен екстремизам и радикализација кои водат кон тероризам е, генерално, на ниско ниво, Иако беше покренато прашањето за заминувањето на локални граѓани да се борат во Сирија, поголемиот број учесници на тркалезните маси, сепак, зазедоа таков став според кој насилниот екстремизам не бил многу распространет во нивната општина.
Покрај тоа, кај учесниците, генерално, постоеше високо ниво на свест за тоа дека иако насилниот екстремизам може да започне со мал и млак интензитет, тој може брзо да прерасне во ситуација во која постојат видливи примери/модели на улоги.
Исто така, беше забележано и дека дискутирањето за насилен екстремизам и радикализација кои водат кон тероризам се третира како табу и дека тоа има неповолен и контрапродуктивен ефект од гледна точка на спречување на насилниот екстремизам.
Учесниците, исто така, забележаа дека насилниот екстремизам најчесто се поврзува со верски манифестации при што тоа резултира во стигматизација на одредени заедници, Десничарскиот и националистички екстремизам беше идентификуван од страна на учесниците како превалентен во земјата.
И покрај ставот на повеќето учесници во тркалезната маса дека насилниот екстремизам не е широко распространет, на тркалезната маса се докажа и се призна фактот дека овој феномен има прилично широк спектар на манифестации.
На едниот крај на спектарот, учесниците на тркалезните маси споменаа графити со кои се изразуваат навреди и насилни намери и/или идеи како форма на екстремизам со низок интензитет, со тоа што учесниците на тркалезната маса во Прилеп, исто така, забележаа дека и неуспехот да се отстранат таквите графити придонесува кон тоа таквите пораки да станат секојдневие, односно норма.
Корените на нетолеранција и омраза, исто така, прво се манифестираат како вербални конфронтации пред тие да ескалираат во физичко насилство, вклучувајќи ги особено тепачките што се јавуваат на меѓуетничка основа помеѓу учениците од средните училишта во училиштата и во јавниот превоз.
Кога се работи за говор на омраза и физичко насилство што се практикува од страна на спортски (обично фудбалски) навивачки групи, на тркалезните маси се разоткри дека за огромен број на учесници тоа претставува форма на насилен екстремизам, а притоа учесниците на тркалезната маса во Чаир укажаа и на тоа дека, наводно, политичките партии имаат влијание врз таквата форма на екстремизам.
Во Прилеп, учесниците го идентификуваа палењето на Чарши џамијата и ефективното протерување на етничките албански семејства од 2001 година, како екстремна манифестација на насилен екстремизам и радикализација кои водат кон тероризам.
Во дискусијата за факторите што можат да придонесат кон насилен екстремизам и радикализација кои водат кон тероризам учесниците укажаа дека такви фактори можат да бидат и преовладувачките проблеми што се јавуваат во рамките на семејната заедница.
Учесниците на тркалезната маса имаа заеднички став дека внатрешната кохезија на семејствата не е толку силна како што тоа било случај порано и дека тоа придонесува за младината да бара идентитет и припадност во други видови на групи, како што се етнички заедници, политички партии, верски заедници и спортски навивачки групи.
На некои тркалезни маси учесниците, исто така, ја споменаа отсутноста на родителите што често пати се јавува како резултат на миграција на работната сила поради високата невработеност.
На тркалезната маса во Чаир, учесниците го поврзаа отсуството на родителите со зголемена подложност на нивните деца на влијание од екстремистички проповедници.
Исто така, беа споменати разни родови проблеми, вклучувајќи го и домашното насилство, општото немање почит спрема жените, а во Велес и конзервативните вредности што ги спречуваат мајките да присуствуваат на училишни состаноци.
Покрај семејните динамики, учесниците на тркалезните маси идентификуваа спектар од други причини што придонесуваат за појава на насилен екстремизам и радикализација кои водат кон тероризам.
Како што споменавме погоре во врска со трудовата миграција, економските услови беа често цитирани како услов што предводи кон насилен екстремизам.
Ова произлегува и од тоа што еден учесник го кажа на тркалезната маса во Велес, -„Ние не би дискутирале за овие проблеми доколку [животниот] стандард беше повисок“.
Во комбинација со невработеноста и сиромаштијата, учесниците на тркалезната маса понекогаш ја споменуваа и маргинализацијата што се прави на етничка и/или верска основа.
Етничката и верската маргинализација беше објаснета како фактор што може да влијае врз поединецот тој да почне да бара идентитет и припадност на начин на кој насилните екстремистички групи би станале попривлечни за него.
Покрај тоа, беше забележано дека некои маргинализирани сегменти од општеството можеби бараат поддршка и помош од алтернативни верски групи кои не се дел од официјалните верски институции, а кои се перципираат како поблиски до луѓето и нивните потреби.
Друг вид на причина што е идентификувана на тркалезната маса се однесува на пристапот до информации.
Како што беше забележано од страна на учесниците на тркалезните маси, медиумите често пати имаат деструктивна улога кога шират говор на омраза и ги разгоруваат меѓуетничките тензии кога информираат за инциденти во кои сторителот на делото е член на малцинска група.
Неконтролираниот пристап на младината до мобилни телефони честопати беше споменуван, а говорот на омраза што најчесто се јавува во медиумите и социјалните медиуми беше идентификуван како фактор што притиска кон насилен екстремизам.
Исто така, учесниците на тркалезните маси честопати ја споменуваа политизацијата на животот и институциите во Република Северна Македонија, понекогаш во форма на тоа дека политичките партии на власт и подмладоците на партиите поттикнуваат екстремизам.
На неколку тркалезни маси беше споменат упадот во Парламентот од 27 април 2017 година, како пример во кој политичка партија се вклучува во насилен екстремизам.
Во Гостивар, учесниците укажаа на тоа дека една екстрема води кон друга и дека тоа е особено така во културата каде насилството станало секојдневна работа, односно норма, и каде политиките се фокусираат на омраза и/или реваншизам.
Високото ниво на политичка поларизација го попречува функционирањето на институциите и резултира со тоа јавноста да нема доверба во истите.
3.2. Зајакнување на граѓанското општество и споделување на најдобри практики
Во рамките на дискусиите за граѓанското општество што се водеа на тркалезните маси беше укажано и на тоа дека луѓето ја препознаваат улогата што општеството може да ја има во процесот на идентификување и преземање на превентивни акции против различни форми на насилен екстремизам.
Исто така, беше забележано дека постои широк спектар на варијации кај застапеноста на граѓанското општество во одредени места, како и варијации во односите со локалните заедници и институции.
Иако постои потреба од градење на повеќе капацитети на полето на спречување и спротивставување на насилен екстремизам и радикализација кои водат кон тероризам, учесниците, исто така, оценија дека организациите на граѓанското општество веќе имаат долгогодишно искуство во области поврзани со спречување на насилство и градење социјална кохезија што би можеле да бидат подобро поддржани.
Во исто време, учесниците повикаа на претпазливост кон вклучувањето на оние граѓански организации што не располагаат со соодветна експертиза од областа на спречувањето и спротивставувањето на насилниот екстремизам и радикализација кои водат кон тероризам и посочија дека треба да се направат поголеми напори за да се олесни споделувањето на најдобри практики.
Учесниците, исто така, идентификуваа неколку области во кои организациите на граѓанското општество можат да го зголемат фокусот на нивните активности од областа на спречување и спротивставување на насилниот екстремизам и радикализација кои водат кон тероризам, како што е ангажирањето на родители за спречување на насилството, промовирање на човековите права преку неформално образование и обезбедување обуки за медиумските организации за развивање на осетливост за конфликти при нивното известување.
Во текот на дискусиите на тркалезните маси, учесниците дадоа бројни примери во кои локалните граѓански организации позитивно придонесуваат кон спречување на насилниот екстремизам.
Во Гостивар, организациите на граѓанското општество спроведуваат разни проекти за градење на отпорност во рамките на локалната заедница, со релевантни проекти што вклучуваат обука за дигитални вештини наменета за маргинализираната младина и отворање на младински центар, како и други иницијативи што се насочени кон зближување на младите од различни средини.
Како што појаснија учесниците на тркалезните маси, добрите односи помеѓу граѓанското општество и локалната власт, исто така, доведоа до тоа во Гостивар да се основа првиот општински младински совет во земјата; сепак, беше забележано дека младинскиот совет се соочува со недостиг на финансии што се потребни за спроведување на активностите.
Одредени организации на граѓанското општество од Куманово не само што зазедоа цврст јавен став против насилниот екстремизам, туку тие презедоа и превентивни работни активности со ранливата младината што е склона кон приклучување на насилни екстремистички групи во странство.
Покрај тоа, на тркалезните маси организирани во Прилеп и Тетово беше откриено дека граѓанското општество располага со капацитет за давање помош на ранливи лица, а кој капацитет потенцијално би можел да се примени во однос на спречување на насилен екстремизам.
Истовремено, учесниците на тркалезните маси во Куманово и Прилеп забележаа дека организациите на граѓанското општество се борат да одржат долгорочно програмирање поради недостаток на средства, при што во рамките на дискусијата во Куманово беше идентификувана потребата донаторите да ги земат предвид локалните приоритети и постојното програмирање кога тие ги распределуваат нивните финансиски средства.
Исто така, учесниците на тркалезната маса во Куманово забележаа дека иако локалното граѓанско општество е релативно силно од своја страна, постои потреба од зајакнување на соработката помеѓу организациите на граѓанското општество, училиштата и општинските власти.
Покрај тоа, дури и во Гостивар, каде учесниците на тркалезната маса позитивно ја оценија позицијата и улогата на граѓанското општество, беше забележано дека граѓанското општество во минатото страдало од притисоци правени од страна на државата преку политички насочени ревизии и инспекции.
Иако благодарение на дискусиите што се водеа на тркалезните маси во неколку општини се овозможи да се добие увид во силината на локалното граѓанско општество што е потребна за спречување на насилниот екстремизам, на тркалезните маси организирани во Чаир и Струга учесниците укажаа на помалку позитивна ситуација.
Во овие општини, соработката помеѓу граѓанското општество и локалните институции се карактеризира како слаба, со ниско ниво на доверба и свест што локалните власти ја имаат за локалните програми на организациите на граѓанското општество.
Учесниците на тркалезните маси во Чаир и Струга, исто така, забележаа дека јавноста има негативни перцепции во однос на граѓанските организации во овие општини и смета дека тие се под влијание на лични, политички и/или криминални агенди со кои ефективно се поткопува идејата за волонтирање и граѓански активизам.
Дополнителните наоди добиени од тркалезната маса организирана во Чаир опфаќаат ниско ниво на свест кај организациите на граѓанското општество за достапноста на општински простории каде тие би можеле да ги спроведуваат нивните активности, како и потешкотии со кои организациите на граѓанското општество се соочуваат при добивањето на финансиски средства од страна на општината.
На крајот, учесниците на тркалезната маса во Чаир посочија дека најголемиот број на активни локални организации на граѓанското општество се хуманитарни, односно има само мал број на организации што имплементираат културни активности или активности што се дизајнирани за зголемување на граѓанската свест и ангажман.
Исто така, верските заедници ја искажаа нивната загриженост дека некои хуманитарни организации финансирани од странство, наводно, вршат активности што содржат политички или верски нијанси и имаат нетранспарентни мотиви.
3.3. Ангажман помеѓу општината и заедницата
Наодите од тркалезните маси укажуваат на тоа дека нивоата на ангажман помеѓу општината и заедницата прилично се разликуваат на ист начин како што тоа е случај со јачината и улогата на граѓанското општество на локално ниво, како што дискутиравме погоре.
Барањата за координација помеѓу општината и заедницата најчесто се рефлектираа и беа споменувани во рамките на локалните административни единици - месни заедници и локалните совети за превенција (ЛСП ).
Во поглед на месните заедници, учесниците на тркалезните маси во Куманово и Тетово истакнаа дека жалат што тие во 2002 година го изгубија статусот на локални административни единици, а како резултат на тоа, месните заедници повеќе немаат пристап до банкарска сметка или службен печат.
Тие ги опишаа месните заедници како важен, честопати, и ефикасен механизам за ангажман помеѓу локалните власти и локалните заедници бидејќи тие имаат добар преглед на развоите што се одвиваат кај граѓаните, но и рекоа дека самите месни заедници се соочуваат со потешкотии во решавањето на проблемите во заедницата, бидејќи од 2002 година наваму функционираат на доброволна основа.
Поради тоа, учесниците побараа да се донесе нов закон со кој би се вратил поранешниот статус на месните заедници.
Во поглед на локалните совети за превенција, на тркалезните маси стана јасно дека овие механизми имаат потенцијал да служат како алатка што општината би можела да ја користи за да се осигури дека сите стејкхолдери се вклучени во процесот на дискутирање на прашања од областа на јавната безбедност.
Сепак, отсуството на законски пропишана потреба со која би се наложило основање на такви локални совети за превенција, покрај другите предизвици за мултиагенциска соработка, го спречува воспоставувањето и континуираното функционирање на едно такво тело во сите општини во кои се одржаа тркалезни маси.
Во Куманово постои локален совет за превенција, но според учесниците на тркалезната маса тој се карактеризира како едвај функционален поради назначувањата што се направени врз основа на политичка припадност, а не врз експертиза.
Осврнувајќи се на нивните општински локални совети за превенција, учесниците на другите тркалезни маси рекоа дека тие биле неактивни или никогаш не биле основани, а учесниците од Прилеп изјавија дека доколку во иднина би се основал локален совет за превенција, тогаш би било поважно да се осигури дека неговите активности имаат поширок фокус и дека, освен прашања од областа на насилниот екстремизам и радикализација кои водат кон тероризам, тие опфаќаат и други прашања од други области.
Покрај тоа, во поглед на локалните совети за превенција и во насока на осигурување на конзистентност и одржливост, учесниците сугерираа дека таквите совети треба да вклучуваат постојани лица со соодветни компетенции и кои можат да дадат соодветен придонес.
Покрај претставници на различни институции, учесниците, исто така, предложија да се вклучуваат и претставници на организациите на граѓанското општество во конфигурацијата на локалните совети за превенција.
Во отсуство на функционален локален совет за превенција или други механизми што би можеле да се користат за спречување на насилен екстремизам, благодарение на тркалезните маси одржани во Гостивар и Куманово учесниците можеа да имаат увид во постојните и планираните координативни тела што имаат за цел да адресираат други видови на антисоцијални и насилни феномени.
Во Гостивар, учесниците забележаа релевантни, но нефинансирани механизми за координација (на пример, координативно тело за спречување на родово-базирано насилство), при што ја повикаа општината посериозно да се позанимава со насилниот екстремизам.
Тие го поздравија и потпишувањето на меморандумот за разбирање со организацијата за граѓанско општество Search for Common Ground, а со кој меморандум се предвидува основање на акциски тим во заедницата што ќе работи на локален акциски план од областа на спротивставување на насилниот екстремизам и ќе го советува Советот на општината на сродни теми.
Акциски тимови во заедницата се основани и во општините Чаир и Кичево. Истовремено, учесниците на оваа тркалезна маса забележаа дека многу од проблемите со кои се соочува општината мора да се адресираат на централно ниво.
Во Кичево, учесниците побараа да се вклучуваат претставници на помалите малцински заедници од руралните населби во координативните тела што работат на полето на спречување и спротивставување на насилниот екстремизам и радикализација кои водат кон тероризамсо цел да се придонесе кон посоодветно идентификување на проблемите и решенијата.
Во Куманово, информациите за прашања од јавен интерес се споделуваат помеѓу месните заедници, Комитетот за односи помеѓу заедниците (КОЗ) и Комитетот за безбедност на општинскиот совет, со тоа што изворот е заштитен.
И во Куманово и Кичево, учесниците забележаа дека иако е основан Комитетот за односи меѓу заедниците, кој ја организира годишната средба за изработка на програмата што општинското одделение за култура ја спроведува, неговиот доброволен карактер го отежнува адресирањето на прашањата на превентивен начин.
Покрај тоа, иако Општина Куманово одржува добри односи со локалните верски организации, таму не постои меѓуверско тело и општо земено постои мала соработка помеѓу верските заедници.
Тоа што повеќе загрижува, според учесниците на тркалезната маса, е фактот што граѓаните не веруваат доволно во институциите, а тоа е особено случај кај поранливите сегменти од општеството, при што таквата недоверба честопати ги оневозможува самите граѓани да ја добијат потребната помош.
Од една страна, на тркалезните маси во Гостивар и Куманово се покажа дека постојат функционални недостатоци што ја оневозможуваат координацијата на општината со заедницата во процесот на спречување на насилен екстремизам, а, од друга страна, дискусијата на тркалезната маса во Чаир, Прилеп, Тетово и Струга се фокусираше на таквите недостатоци.
На тркалезната маса во Чаир, учесниците забележаа дека постои недостиг на дијалог и соработка помеѓу локалните заедници и општината, а истовремено и укажаа на потенцијалот на општината да иницира ангажман во заедницата преку заеднички активности во сферата на културата.
Во Прилеп, учесниците на тркалезната маса го претставија сега непостојниот младински совет за малолетна деликвенција како пример на добра практика за доближување на родителските совети, образовните претставници и даватели на психосоцијални услуги.
Сепак, тие, исто така, ја пренесоа перцепцијата дека локалните власти избегнуваат контакт со Исламската верска заедница (ИВЗ) откако таа побарала Чарши џамијата да се обнови.
Учесниците на тркалезната маса во Струга го карактеризираа нефункционирањето на локалниот совет за превенција како симптоматски одраз на поширок недостаток на меѓусекторска соработка во општината и, исто така, посочија дека постојат и одредени предизвици што се јавуваат во оценувањето и адресирањето на потребите на руралните заедници од околината на градот Струга.
На крајот, учесниците на тркалезната маса во Тетово ги идентификуваа финансиските потешкотии на општината како пречка за ангажман помеѓу општината и заедницата, вклучувајќи го особено блокирањето на нејзината банкарска сметка што трае веќе неколку години.
3.4. Градење доверба помеѓу заедниците и органите задолжени за спроведување на законот
Генерално, тркалезните маси јасно ставија до знаење дека поради одреден број на различни причини недостига доверба помеѓу заедниците и органите задолжени за спроведување на законот.
На пример, во Струга и Тетово, како причина за ниското ниво на доверба во спроведувањето на законот учесниците ја наведоа неефикасноста на полицијата да го спроведе законот кога сторителите на кривични дела се политички поврзани со одредена политичка партија.
Како што беше објаснето од страна на учесниците на тркалезната маса во Струга, со перципираната неконзистентна примена на законот од страна на полицијата се овозможува неказнивост за добро познати локални криминалци и со тоа ефективно се промовира криминалниот живот како остварлива опција за младината.
Во Тетово и Чаир, граѓаните, исто така, се плашат да пријават настани директно на полицијата поради страв од одмазда од страна на сторителите, па како резултат на тоа тие повеќе се одлучуваат за анонимно пријавување.
Малата застапеност на етничките Албанци во различни органи на Министерството за внатрешни работи, исто така, беше споменато како фактор што резултира во немање на доверба, и покрај постоењето на потврдителната акција што се презема за рамноправна застапеност на етничките заедници во полицијата.
Регрутирањето на службеници задолжени за спроведување на законот врз основа на припадност во одредена политичка партија беше споменато во Чаир и Куманово како причина за малата доверба кај граѓанинот во органите што се задолжени за спроведување на законот.
Распространетата недоверба во полицијата беше очигледна и во гледиштата на учесниците на тркалезната маса изразени во поглед на соодветната улога што органите задолжени за спроведување на законот ја имаат во процесот на спречување на насилниот екстремизам.
Учесниците во Чаир, Куманово и Тетово ги пренесоа стравовите од стигматизација и од тоа да се биде имплициран од страна на полицијата во непотребни истраги, со тоа што учесниците во Чаир предупредија дека со непропорционални репресивни мерки насочени кон локалната заедница се ризикува да се создаде плодна почва за ширење на насилен екстремизам и радикализација кои водат кон тероризам.
Од друга страна, учесниците на тркалезната маса во Струга ја изразија нивната загриженост за капацитетот што полицијата го има за справување со прашања од областа на превенцијата, имајќи го предвид нивниот постоен обем на работа.
Размислувајќи во поглед на овие проблеми, учесниците на тркалезната маса објаснија дека полицијата треба да биде ангажирана само во последен момент како последно средство или ако постои непосредна закана за јавната безбедност.
Учесниците во Чаир објаснија дека иницијативите што произлегуваат од заедницата и се во насока на спречување на појава на насилен екстремизам во нивната општина не предвидуваат вклучување на службеници што го спроведуваат законот, од страв да не се нанесе штета; учесниците во Гостивар истакнаа дека во стратешкиот план што треба да го подготви Акцискиот тим во заедницата за спречување на насилен екстремизам треба да се избегне потпирање врз полицијата.
Истовремено, учесниците повикаа на поголемо градење на доверба помеѓу заедниците и полицијата преку отворен форум како механизам за споделување на безбедносните проблеми што се јавуваат во нивната заедница; сепак, тие забележаа дека полицијата работи од високо централизирано ниво што претставува предизвик за навремено адресирање на настанатите проблеми од страна на самата полиција.
Имајќи ги предвид ниските нивоа на доверба на заедницата во тоа како законот се спроведува, на тркалезните маси, исто така, беше испитана соработката помеѓу органите задолжени за спроведување на законот, од една страна, и училиштата и центрите за социјална работа, од друга страна.
Иако таквата соработка, генерално, беше оценета со слаби оцени од страна на учесниците на тркалезната маса при што поголемиот број сметаа дека со случаите на малолетничка деликвенција, прво, треба да се постапува внатрешно, од страна на училиштен кадар кој дава психосоцијална поддршка, наместо да се инволвира полицијата, учесниците на тркалезните маси во Струмица и Велес забележаа дека постои добра соработка помеѓу полицијата и училиштата.
На крајот, и покрај претежно негативните погледи на учесниците на тркалезните маси за улогата на полицијата во однос на спречувањето на насилниот екстремизам, учесниците на некои тркалезни маси се потсетија на претходните практики на полициско работење во заедницата, како што тоа беше случај со пожарникарот9, во позитивна смисла, при што укажаа на нивната потенцијална улога за спречување на насилниот екстремизам преку одржување на контакти на основно „грасрут“ ниво.
3.5. Улогата на заедниците во спречувањето на насилен екстремизам
Дискусијата за улогата на заедниците во спречувањето на насилниот екстремизам во голема мера беше фокусирана на семејствата и верските заедници, при што многу учесници на тркалезната маса се изјаснија дека процесот на спречување на насилен екстремизам започнува од дома, во раниот детски развој.
На неколку тркалезни маси, учесниците истакнаа дека фокусот треба да се стави на зајакнување на семејната единица, со оглед на тоа дека семејството претставува извор за развивање на вредности на меѓуверска и меѓуетничка толеранција.
Исто така, насилството во семејството треба да се адресира со цел пошироко спротивставување на нормализацијата на насилството во општеството.
Честопати, ваквите изјави беа проследени со опсервации за можноста училишните родителски совети да имаат активна улога во подигањето на свеста за ризиците поврзани со насилниот екстремизам.
Освен тоа, родителите треба да бидат подобро информирани за нивната улога во мониторингот на активностите на нивното дете на интернет и да се осигурат дека тоа е заштитено од онлајн ризици, вклучувајќи и од содржини поврзани со насилен екстремизам и радикализација кои водат кон тероризам.
На тркалезната маса што се одржа во Чаир, учесниците зборуваа за важната улога што жените ја имаат во спречувањето на насилниот екстремизам и радикализација кои водат кон тероризам, забележувајќи дека тие можат да ги предводат своите семејства да негуваат позитивни меѓуверски и меѓуетнички односи, како проактивно, така и како одговор на тепачките помеѓу младите во училиштата и во јавниот превоз.
Во поглед на ова, Проектот „Мајки-училишта“, на Организацијата на граѓанското општество Жени без граници, беше пофалено од страна на учесниците на тркалезната маса во Чаир поради тоа што со таквиот проект се зајакнуваат жените за тие да можат да ги предводат нивните семејства и заедници кон градење на отпорност против насилниот екстремизам и радикализација кои водат кон тероризам.
Од аспект на дијалог и соработка помеѓу верските заедници, учесниците истакнаа дека на повисоко ниво поглаварите на верските заедници се сретнуваат двапати годишно и дискутираат за нивните активности, но на локално ниво не постои доволно комуникација помеѓу Исламската верска заедница (ИВЗ) и Македонската православна црква (МПЦ).
Потребна е интензивирана соработка за да се негува толеранцијата, на пример, преку ангажмани во заеднички активности што се од взаемен интерес (на пример, чистење на паркот од ѓубре) на локално ниво.
Како пример за добри практики учесниците на тркалезната маса во Куманово го издвоија форумот за верски лидери што беше организиран по насилните инциденти што се случија во мај 2015 година, за да се дискутира за тоа како најдобро може да се спречи понатамошна ескалација на ситуацијата.
Исто така, вообичаени беа и повиците од претставниците на Исламската верска заедница и Македонската православна црква за вклучување на часови по етика и религија во наставните програми на училиштата, а кои би биле предавани од страна на соодветно квалификувани наставници, во насока на промовирање на етика и верска толеранција.
Во рамки на дискусиите водени на тркалезните маси, исто така, беше проверен односот помеѓу градењето на верски места за богослужба и симболични предмети, од една страна, и меѓуетничките и меѓуверските односи, од друга страна.
Иако во повеќето случаи овој однос беше опишан од аспект на тоа како изградбата на верски објекти може да предизвика интеркомунални тензии, на дискусијата водена во Струга, исто така, беше истакнато како верските лидери одиграле конструктивна улога во спречувањето на ескалација на насилство во селото Октиси при изградба на црква без дозвола.
Од различна перспектива, учесниците објаснија дека некои верски заедници се соочуваат со долгорочни незадоволства што треба да се адресираат.
Како што беше споменато на тркалезните маси во Прилеп и Гостивар, неуспехот на локалните власти да ја обноват запалената Чарши џамија, што изгоре во конфликтот во 2001 година во Прилеп, го оневозможи помирувањето помеѓу тамошните етнички и верски заедници.
Како резултат на тоа, постои значителна потреба за работа на меѓуверскиот дијалог во таа општина.
На тркалезната маса во Гостивар, ниското ниво на комуникација помеѓу верските заедници и локалните институции беше објаснето од аспект на тоа дека се работи за наследство од комунизмот и неговото пропагирање на антиверски погледи.
Освен осврнување на конкретни верски заедници, на некои тркалезни маси учесниците, генерално, побараа поголема транспарентност и подобро регулирање на активностите што се одвиваат во рамките на верските институции; во поглед на ова, еден учесник на тркалезната маса во Велес рече, „Не можеме да знаеме што попот и имамот кажуваат.
Ние треба да знаеме што тие проповедаат“.
Покрај тоа, претставниците на Македонската православна црква кои учествуваа на една од тркалезните маси посочија на случаи на поединци кои преку прифаќање на екстремни верувања настојуваат да манипулираат со националните и верските идентитети, при што забележаа дека некои свештени лица и членови на црквата имаат идеолошки пристап и тешко е да се држат под контрола.
Од загриженостите што беа споменати на тркалезните маси во однос на муслиманските заедници во Република Северна Македонија, најчестата загриженост се однесуваше на предизвикот за тоа дали Исламската верска заедница би можела да го спречи злоупотребувањето на верата на начин на кој би се спречиле насилниот екстремизам и радикализација кои водат кон тероризам.
На неколку тркалезни маси, претставниците на Исламската верска заедница зборуваа за странски и/или „екстремистички“ организации што спроведуваат верски активности надвор од контролата на официјалните верски тела, понекогаш правејќи го тоа под превезот на културни и хуманитарни активности.
Учесниците на тркалезните маси во Гостивар и Струга, исто така, забележаа дека нивните пријави до полицијата за такви практики никогаш немаат резултирано во акција.
Во Гостивар, учесниците на тркалезната маса дополнително забележаа дека големи количини верска литература се ставени во промет без надзор на Исламската верска заедница, тврдејќи дека насилниот екстремизам и радикализација кои водат кон тероризам може да се спречат преку подобрување на верската писменост и промовирање на силна основа во традицијата ханафи што официјално се следи во земјата.
Слично на тоа, учесниците на тркалезната маса во Гостивар посочија дека верските лидери треба да го подигнат својот профил на социјалните мрежи за да го намалат влијанието на екстремистичките проповедници кај младите и да понудат алтернативни наративи.
Освен тоа, учесниците на тркалезната маса во Куманово нагласија дека верските лидери треба да размислат за тоа како тие би можеле подобро да ја ангажираат младината за таа да може да ги разбере модерните предизвици и реалности со кои се соочува.
Иако голем дел од дискусијата за заедниците се фокусираше на верските заедници, некои учесници на тркалезната маса го насочија своето внимание кон пошироките макросоцијални феномени, како што се хулиганството помеѓу спортските навивачки групи и поттикнувањето на насилство од страна на подмладоците на политичките партии. Учесниците на тркалезната маса во Чаир ја идентификуваа културата на насилство кај некои спортски навивачки групи како отскочна даска кон политички и верски екстремизам.
Од една страна, тие укажаа на посебен однос помеѓу таквите групи и политичките партии, а, од друга страна, тврдеа дека неколку познати странски терористички борци кои ја напуштиле Република Северна Македонија и заминале да се борат во Сирија и Украина наводно претходно биле дел од спортски навивачки групи.
Во Тетово и Куманово, учесниците нагласија дека работењето со фудбалските клубови и нивните навивачки групи треба да претставува врвен приоритет во насока на спречување на употреба на говор на омраза и спречување на насилен националистички екстремизам.
Според гледиштата на учесниците од Чаир треба да се создаде посебно тело коешто би ги контролирало активностите на спортските навивачки групи и би ги санкционирало во случај на несоодветно однесување.
Тие, исто така, ги повикаа сите стејкхолдери од заедницата колективно да го осудат секој чин на ширење омраза и вршење на насилство од страна на спортските навивачки групи.
Во поглед на ова, во Чаир учесниците споделија дека МПЦ направила обид да воспостави контакт со добро позната спортска навивачка група од Скопје, која е позната по поттикнување на насилни инциденти што се темелат на етничка или верска нетолеранција, во насока на промовирање на позитивни морални вредности.
На поголемиот број тркалезни маси, учесниците ја изразија нивната загриженост дека политичките партии шират екстремистичка и националистичка реторика што креира поларизација во општеството.
Во поглед на подмладоците на политичките партии, учесниците во Прилеп укажаа на тоа дека тие потенцијално можат да имаат конструктивна улога во спречувањето на нивните членови да шират негативни наративи, говор на омраза и насилство.
Учесниците и во Струга и во Кичево забележаа дека насилни инциденти се имаат случено во минатото помеѓу младите во училиштата, а кои инциденти биле поттикнати од страна на одредени политички партии во текот на изборните периоди.
На крајот, учесниците на тркалезната маса во Куманово забележаа дека локалната заедница цврсто се бори да го спречи говорот на омраза во социјалните медиуми и да ги осуети лажните вести пред тие штетно да влијаат врз општеството.
3.6. Образование и давање на поддршка на младите кои се подложни на ризик од НЕРВТ
Учесниците на тркалезната маса идентификуваа различни предизвици со кои се соочуваат младите, a кои придонесуваат тие да бидат ранливи и подложни на насилен екстремизам.
На неколку тркалезни маси, учесниците се осврнаа на песимизмот и деморализацијата што резултираат не само од недостатокот на директни можности, туку и од отсуството на позитивни модели на улоги во едно општество во кое успехот очигледно доаѓа благодарение на личните врски, а не на вештините, искуството и интегритетот.
Во оваа ситуација, учесниците забележаа дека младите можеби бараат чувство на припадност преку вклучување во екстремни аутлети, па затоа, им се потребни можности за позитивно менторство и стекнување на лидерски вештини со цел тие да можат да дадат значајни придонеси во општеството.
Во насока на поддржување на тезата дека младината треба да се чувствува разбрана и дека припаѓа на своите заедници, учесниците на тркалезната маса во Куманово потсетија на случај во врска со девојка која заминала за Сирија (и евентуално загинала таму) бидејќи се чувствувала длабоко маргинализирана кога одлучила својата религиозност да ја изрази отворено.
Префрлајќи се на попозитивната страна, учесниците на тркалезната маса во Гостивар зборуваа за младинскиот совет и центар, основан во таа општина, како ветувачки механизам за адресирање на некои од предизвиците со кои се соочува младината што е ранлива и подложна на ризик од насилен екстремизам и радикализација кои водат кон тероризам.
Тркалезните маси разоткрија големи недостатоци во функционирањето на образовниот систем во Република Северна Македонија кои значително ја намалуваат способноста на системот да дава одржливи алтернативи на младината која е подложна на ризик од насилен екстремизам и радикализација кои водат кон тероризам.
Еден од најзначајните наоди што произлезе од тркалезните маси е тоа што кај младината во Република Северна Македонија насилниот екстремизам и радикализација кои водат кон тероризам се храни од длабоките општествени расцепи што се одразуваат во образовниот систем.
На прво место, сегрегацијата по јазик на учење ги ограничува контактите помеѓу учениците од различни етнички и, во многу случаи, исто така, верски заедници.
Покрај тоа, учесниците на тркалезната маса во Тетово ја препишаа сегашната состојба на сегрегација и на неможноста на релевантните институции да се справат со преименувањето на училиштата на начин на кој не би се создале „победници и губитници“.
Покрај тоа, во повеќето училишта малку се прави за промовирање на мултикултурализмот кај учениците, а некои учебници содржат навредливи материјали и материјали што се националистички ориентирани и што придонесува за поларизација и маргинализација, особено во однос на етничките малцинства.
На крајот, учесниците на тркалезната маса во Чаир, Куманово и Прилеп изразија загриженост за ефектите што екстремистичките погледи на наставниците можат да ги имаат врз учениците, а во поглед на ова учесниците од Чаир наведоа конкретен случај во кој член на наставниот кадар поттикнувал насилен екстремизам во училницата.
Како контраст на ова, учесник на тркалезната маса во Штип наведе пример од локално основно училиште во кое активно се негувале добри меѓуетнички односи и каде пријателствата преку етничките линии се покажале како ефикасни за спречување на насилен екстремизам и радикализација кои водат кон тероризам.
На неколку тркалезни маси, учесниците се осврнаа на манифестации на политичка поларизација во училишниот систем. Некои учесници забележаа дека тенденцијата наставниците да бидат вработувани врз основа на политичка припадност предизвикува значителна непостојаност во поглед на нивото на вештини кај наставниот кадар.
Ваквата тенденција наставниците ги става во тешка позиција, односно ги оневозможува да комуницираат со раководствата во училиштата за работите што се потребни и со кои би можело да се подобри квалитетот на образованието.
Истата оваа тенденција, исто така, ја усложнува ситуацијата со преоптовареноста на наставниците, а која се јавува поради пребројноста на класовите и која ја оневозможува индивидуалната работа со учениците, особено со оние ученици кои се подложни на ризик од насилен екстремизам и радикализација кои водат кон тероризам.
Можеби повознемирувачки се случаите во кои, според кажувањата на учесниците на тркалезните маси, одредени наставници и ученици, кои имале дебели врски, донеле оружје во училишните простории и упатиле закани кон други наставници и/или ученици, и на тој начин придонеле културата на насилство да стане норма.
Земајќи ги предвид феномените опишани во претходните параграфи, можеби нема ништо изненадувачко во откритието на истражувањето, наведено од страна на учесниците на тркалезната маса во Прилеп, дека учениците немаат доверба и дека поради таквата недоверба кај нив постои тенденција да не бидат подготвени да ги споделуваат своите грижи со наставниците и училишните служби за поддршка.
Сепак, учесниците на тркалезните маси во Чаир и Куманово обезбедија примери на добра практика во поглед на давање поддршка за млади што се подложни на ризик од насилен екстремизам и радикализација кои водат кон тероризам.
Во Чаир, кога едно дете покажува девијантно однесување, наставникот кој е одговорен за детето ги поканува родителите да дојдат во училиштето и заедно со педагогот и училишниот психолог да подискутираат за проблемот.
Во Куманово, учесниците на тркалезната маса известија за одлична соработка помеѓу училишните стручни служби и локалните организации на граѓанското општество.
Учесниците на тркалезните маси едногласно се согласија за вредноста на воннаставните активности со кои на младите се обезбедува пристап до конструктивни активности во текот на нивното слободно време.
Истовремено, сепак, учесниците забележаа дека широко распространетата пренатрупаност на училиштата, што резултира во нивно двосменско или повеќесменско функционирање, укажува на тоа дека многу училишта не располагаат со потребниот простор за тие да можат да понудат воннаставни активности, па дури тие и да биле планирани во училишната програма.
Исто така, во рамки на тркалезните маси се спомна дека најголемиот број на ранливи и подложни ученици на ризик од насилен екстремизам и радикализација кои водат кон тероризам, најверојатно, би биле исклучени од такви активности бидејќи честопати приоритет се дава на учениците што покажуваат подобри резултати во нивното образование.
Во Гостивар и Тетово, општинските власти презедоа чекори за решавање на оваа состојба со доделување на ресурси за воннаставни активности: младинскиот и општински центар во Гостивар здружуваат шест младински организации, а Општина Тетово обезбеди простор и логистичка поддршка за неодамна формираната мрежа на младински волонтери кои служат како домаќини за активности.
Тема која предизвика одредена дебата помеѓу учесниците на тркалезната маса беше потенцијалот локалните совети за превенција на малолетничка деликвенција да играат улога во спречувањето на насилниот екстремизам.
Учесниците во Тетово и Велес, генерално, беа позитивни околу ова, а еден учесник од Штип зазеде став дека таквите совети не се соодветни за адресирање на насилен екстремизам и радикализација кои водат кон тероризам.
Исто така, на тркалезните маси се спомна дека младинските организации на политичките партии треба да се вклучат во напорите за спречување на насилниот екстремизам.
3.7. Социјалната заштита и менталното здравје
Со оглед на тоа што во потенцијалните двигатели на насилниот екстремизам и радикализација кои водат кон тероризам влегуваат социјалната маргинализација и хроничната невработеност, во текот на дискусиите водени на тркалезните маси, исто така, се разгледаа мерките што институциите за социјална помош ги преземаат за адресирање на овие феномени, а особено во поглед на тоа како тие влијаат врз младите.
Покрај тоа, беше посочено дека таквите мерки за решавање на проблемот со невработеноста имаат тенденција да се фокусираат на лица со завршено средно или високо образование, при што со нив се изоставуваат традиционално маргинализираните групи, како што се Ромите.
Заеднички заклучок на учесниците на тркалезните маси е тоа што иако центрите за социјална работа имаат големо искуство во адресирањето на различни форми на антисоцијално однесување, кај нив постои недостиг од специјализирана експертиза што би им овозможила да можат да го разберат насилниот екстремизам и ризиците што се поврзани со истиот.
Покрај тоа, во центрите за социјална работа недостасуваат ресурси потребни за развивање и распоредување на релевантни капацитети, а учесниците во Куманово забележаа дека вработените во локалниот центар веќе работеле на доброволна основа за да ги спроведат постојните програми.
Имаше еден предлог за формирање на централизиран центар со банка на мобилни експерти кои би ги советувале практичарите на локално ниво.
Исто така, на тркалезните маси беше истакната потребата центрите за социјална работа да работат потесно со основните и средните училишта за да може да се обезбеди поддршка на ранливата младина.
Со оглед на фактот дека повеќето наставници немаат ниту време ниту вештини потребни за активно да го поддржат социјалниот развој на учениците, улогата на училишниот кадар за психосоцијална поддршка добива на посебна важност.
Сепак, политичката поларизација и пренатрупаноста во училиштата, генерално, влијаат врз оваа категорија кадри на ист начин на кој e засегнат наставниот кадар, со тоа што многу училишни популации се пребројни за бројот на вработени психосоцијални кадри, а во некои училишта нема педагог и/ или психолог.
Дури и таму каде што има такви кадри во доволен број, тие честопати немаат поминато низ соодветни обуки што би им овозможило да го разберат феноменот на радикализација кон насилен екстремизам и како тој феномен би можел да се адресира.
Учесниците забележаа дека за младината е важно таа да се почувствува дека е слушната, дека таа може да се искаже и да се почувствува дека може да ги идентификува сопствените проблеми и грижи и истите да ги сподели со возрасни лица во кои таа има доверба.
поради тоа, наставниците, педагозите, психолозите во училиштата и родителите треба повеќе да се вклучуваат во процесот на ангажирање на младината.
Во поглед на адресирањето на деликвенцијата кај младите и насилното однесување, учесниците, исто така, повикаа и побараа таквите случаи, прво, да се адресираат внатрешно, од страна на училишните педагози и психолози, а не полицијата да се вклучува предвреме и прерано.
Освен тоа, беше предложено да се создадат специјализирани програми за млади со цел да се расформира културата на насилство што веќе преминала во норма, како и да се помогне во процесирањето на глобалните вести и настани што можат да ја вознемират психата на младите луѓе.
Учесниците, исто така, забележаа дека центрите за социјална работа треба повеќе да се концентрираат на адресирање на семејната нефункционалност бидејќи семејното насилство може дополнително да оди во прилог на охрабрување на насилно и екстремистичко однесување кај младите поединци.
Исто така, со таквите напори би се поддржала и работата на психосоцијалниот училиштен кадар кој, во согласност со неодамнешното законодавство, е спречен да има пристап до информации поврзани со семејните околности на учениците и покрај реалните докази дека голем дел на ученици, кои имаат потреба од поддршка и помош, доаѓаат од семејства што се социјално хендикепирани и/или дисфункционални.
Некои учесници на тркалезната маса, исто така, забележаа дека центрите за социјална работа не се секогаш спремни да го поддржат училишниот кадар кој дава психосоцијална поддршка кога тие се контактираат да пружат помош за одреден ученик.
Исто така, учесниците идентификуваа дека локалните центри за социјална работа треба да се ангажираат во програми што се имплементираат за рехабилитација и реинтеграција на упатените лица кои биле оценети како ранливи и склони кон насилен екстремизам и радикализација кои водат кон тероризам.
На тркалезната маса во Струга, исто така, беше укажано на немањето на знаење за тоа како поединците кои се ослободени од затворскиот систем би можеле соодветно да се ресоцијализираат и да се реинтегрираат во заедниците со соодветна поддршка, а со цел да се осигури тие да не станат ранливи на насилни екстремистички групи.
На некои тркалезни маси беше предложено верските лидери да имаат улога во давањето на менторство на теолошка основа во текот на рехабилитацијата и реинтеграцијата на таквите лица, иако тие честопати не поминале низ специјализирана обука за давање психолошка поддршка и совети.
На крајот, на тркалезните маси беше истакнато дека социјалните и културните табуа околу менталното здравје водат кон стигматизација и дополнителни препреки за индивидуалците при што ги оневозможуваат да добијат пристап во заедницата до здравствени услуги од областа на менталното здравје.
4. ПРЕПОРАКИ И ЗАКЛУЧОЦИ
Во комбинација со неколку препораки, ова поглавје содржи заклучоци за прашањата што во текот на дискусиите беа идентификувани како предизвици.
Тие се синтетизирани од наодите од секоја тематска област и даваат насоки за тоа како да се промовира еден мултистејкхолдерски пристап на полето на спречување и спротивставување на насилен екстремизам и радикализација кои водат кон тероризам.
4.1. Капацитети за сеопфатен општествен пристап кон С/СНЕРВТ (обучен кадар, инфраструктура, финансии)
4.1.1. Адекватно обучен кадар
Сеопфатниот општествен пристап на полето на спречување и спротивставување на насилниот екстремизам и радикализација кои водат кон тероризам беше поддржан на сите тркалезни маси.
Сепак, еден од главните предизвици што беше идентификуван за време на дискусиите беше недостатокот на обука за да се осигури дека кај поединците постои разбирање и свест за принципите и пристапите што централната власт ги промовирала преку национални стратегии и акциски планови.
Стејкхолдерите се согласија дека тоа бил системски недостаток што се појавува при координација со нивните матични институции, и истакнаа дека овој недостаток бил особено очигледен таму каде што ниту една институција не била задолжена да ја преземе водечката улога во решавањето на попречните проблеми.
Учесниците искажаа загриженост во врска со вклучувањето на наставници во процесите на спречување и спротивставување на насилниот екстремизам и радикализација кои водат кон тероризам.
Општата перцепција за едукаторите во сите области е тоа што тие се сметаат за неадекватни за да се ангажираат во превенцијата, освен ако поседуваат одредено ниво на експертиза.
Речиси на секоја тркалезна маса се даваше приоритет на специјализирани обуки наменети за наставници.
Препораката што произлезе во однос на ваквите загрижености беше тоа дека треба да се посвети посебно внимание за да се осигури дека со интервенциите од областа на спречување и спротивставување на насилниот екстремизам и радикализација кои водат кон тероризам се почитуваат човековите права и основните слободи, вклучително и правата на децата.
На повеќето тркалезни маси, претставниците на организациите на граѓанското општество постојано укажуваа на едукаторите и другите учесници дека постојните вештини можат да се применат во превентивното програмирање.
Таквите вештини можат да вклучуваат (но, не мора да бидат ограничени ) менторство и советувања, педагошка поддршка, активно или стратешко слушање, комуникациски вештини, медијација и критичко размислување.
Како резултат на тоа, по почетните дискусии, на поголемиот дел тркалезни маси учесниците покажаа промена во перцепциите што се однесуваат на нивните способности да се ангажираат на полето на спречување и спротивставување на насилниот екстремизам и радикализација кои водат кон тероризам, а таквата промена се должеше на нивната зајакната свест за постојните вештини што можат да се искористат.
Во исто време, доколку обуката на наставници не е адекватна и во согласност со почитувањето на човековите права и со пристапот да не се прави штета, тогаш постои ризик дека тоа може да резултира во претерано упростување на клучните прашања.
Социјалните работници и психолози побараа да се почитува автономијата на нивните стручни области.
Иако изразија подготвеност да учествуваат во превентивни програми, учесниците во овие категории ја потенцираа потребата од спротивставување на барањата на органите задолжени за спроведување на законот со кои би се барало кршење на нивните етички кодекси, а со кои кодекси се осигурува довербата што тие ја добиваат од страна на нивните корисници кои бараат психосоцијална помош.
Во некои општини, социјалните работници и психолозите, кои учествуваа на тркалезните маси, презентираа успешна меѓуинституционална соработка на полето на спречување на други антисоцијални однесувања, како што е малолетничката деликвенција.
Според мислењето на овие учесници, треба да се зголемат капацитетите на стручниот кадар и преку специјализирана обука да се развие темелно разбирање на концептите што се однесуваат на спречување и спротивставување на насилниот екстремизам и радикализација кои водат кон тероризам.
Претставниците на општините и локалните институции побараа да се обезбеди специјализирана обука од страна на централните власти и Националниот комитет за спречување на национален екстремизам и контратероризам (НКСНЕКТ).
Поконкретно, секое министерство со претставник во Националниот комитет за спречување на национален екстремизам и контратероризам треба да обезбеди обука на локално ниво пред да се обиде да создаде локални планови за спроведување на активности против спречувањето и спротивставувањето на насилниот екстремизам и радикализација кои водат кон тероризам.
Честата промена на работниот кадар во одредени институции ја попречува одржливоста на процесот на градење на капацитети, како и на процесот на градење на механизми што би можеле да се воспостават на локално ниво.
Исто така, учесниците препорачаа да се врши процена на компатибилност за секое лице кое би сакало да се вклучи во интервенции од областа на спречување и спротивставување на насилниот екстремизам и радикализација кои водат кон тероризам, бидејќи одредени професионалци од нивната област можеби искажуваат ставови што одат во прилог или се во насока на поддржување на насилниот екстремизам и радикализација кои водат кон тероризам.