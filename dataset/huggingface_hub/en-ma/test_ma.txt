Коалиција „Сите за правично судење“ – Скопје
Мисија на ОБСЕ во Скопје
Натали Петровска, адвокат
Доцент д-р. Бобан Мисоски, Правен факултет „Јустинијан Први“ Скопје
АНАЛИЗАНА ПОДАТОЦИТЕ ОД НАБЉУДУВАНИТЕ СУДСКИ ПОСТАПКИ ВО 2016 ГОДИНА
Натали Петровска, адвокат
Доцент д-р. Бобан Мисоски, Правен факултет „Јустинијан Први“ Скопје
Содржината на ова издание не секогаш ги одразува погледите или ставовите наМисијата на ОБСЕ во Скопје.
Мисијата се придржува до Одлуката PC.DEC/81 на Постојаниот совет на ОБСЕ.
ВОВЕД
Коалицијата „Сите за правично судење“ е мрежа составена од 14 граѓански организации во која членуваат домашни здруженија на граѓани заради следење на судските процеси пред надлежните судови, со цел: а) осигурување на загарантираните права на правично судење, како што е предвидено со Уставот, законите и ратификуваните меѓународни договори; б) зголемување на јавната свест, посочување на потребните реформи и работа на истите во судските постапки; в) зголемувањето на практичните знаења на студентите на право; и д) зајакнување на улогата и капацитетот на невладините организации.
Поради сè поактуелната потреба од следење на судски предмети, а особено во областа на  кривичното  право,  односно  кривична  постапка,  Коалицијата,  во  текот  на  2016г., со финансиска поддршка на Мисијата на ОБСЕ во Скопје, го спроведуваше проектот ,,Зајакнување  на  независноста,  транспарентноста  и  ефикасноста  на  судството  преку набљудување на судски постапки, кој е продолжение на набљудувачките активности од изминатата година.
Акцентот беше ставен на примената на новиот Закон за кривична постапка, во сите четири апелациски региони на земјата, поточно низ домашните основните судови, а со цел изготвување на анализа за состојбите која ќе содржи препораки за идни активности и реформи, со намера да се зајакнат капацитетите на судскиот систем во државата.
МЕТОДОЛОГИЈА
Набљудувачи
За потребите на овој проект и за изготвување на анализата, како финален продукт од расположливите податоци произлезени од следењето на судските постапки, ангажирани беа 15 набљудувачи со повеќегодишно искуство во набљудување на судски постапки низ државата.
Потребно беше тие да имаат високо образование - правни студии и солидно познавање на кривичната материја, а особено кривично процесната, за да можат да ги лоцираат најчестите предизвици со кои се судираат судовите, и сите учесници во кривичната постапка, но и за да препознаат неадекватна, односно, нецелосна имплементација на Законот за кривична постапка.
Прашалник
Набљудувачите, во процесот на прибирање на податоците од следењето, имаа на располагање алатка - прашалник, по чија насока се водеа низ системот на обработка на првичните информации и впечатоци кои ги стекнуваа од своето присуство во судниците.
Поконкретно, по првично стекнатите целокупни информации од една расправа, според прецизно систематизираните 72 прашања во прашалникот, истите ги внесуваа своите прибрани податоци во мера и на начин кој би служел за потребите на оваа анализа.
Прашалникот беше конципиран согласно редоследот и водењето на кривичната постапка пред надлежните судови, со акцент на некои од новите институти односно воведените новитети во Законот за кривичната постапка, а се разбира и со адаптиран простор за предочување на личната когнитивна перцепција на набљудувачите.
ОПШТИ ПОДАТОЦИВо
рамките на овој проект системот за набљудување беше распространет на територијата на целата држава, односно на четирите апелациони подрачја, со тоа што акцентот беше ставен на судовите во Скопје (Основен суд Скопје 1), Велес, Битола, Штип, Тетово, Куманово и Кочани, а таргетирани беа 450 судски расправи односно 372 кривични предмета.
Од оваа вкупна бројка, во основниот суд Скопје 1, Скопје беа следени 198 расправи, односно 152 предмета, во Основниот суд во Велес 33 расправи и исто толкав број на предмети, во Основниот суд во Куманово беа следени 14 расправи кои се однесуваа на 12 предмета, во Основниот суд во Тетово предмет на набљудување беа 71 расправи кои произлегоа од 57-те предмети, во Основниот суд Битола бројот на следени расправи е приближен на вкупниот број набљудувани предмети, во Основниот суд во Штип следевме 29 расправи кои се однесуваа на 23 предмета, и за крај, во Основниот суд во Кочани бројот на следени расправи исто така во голема мера се поклопува со бројот на предмети, односно 16 расправи во 15 предмети.
Табеларен приказ на оваа статистика, подолу во табелата.
Статистика од бројот на набљудувани расправинаспроти бројот на предмети
Со  оглед  на  фактот  дека  во  фазата  на  отпочнување  на  овој  проект  следеше  и отпочнување на процесот на штрајк на судската администрација, кој траеше безмалку половина од периодот предвиден за набљудување, и самата динамика на набљудувањето не беше константна, односно варираше со свои најголеми пикови по завршување на штрајкот.
Имено, како и во самиот табеларен приказ подолу, може да се забележи дека последните 3 месеца од процесот на набљудување се со најголем број расправи односно септември - 85, октомври - 91 и ноември - 161 расправа.
Меѓутоа, она што остана впечатливо е трендот на одржување на расправи за време на штрајкот на судската администрација во Основниот суд Скопје 1 во Скопје.
Додека во судовите низ државата имаше застој во работата, а во поголем дел од нив воопшто и не се одржуваа расправи, односно имаше целосна блокада, во Основниот суд Скопје 1 ова не беше случај.
Во овој суд дел од судиите работеа и ги одржуваа закажаните расправи, а мал дел од нив се солидаризираа со администрацијата и воопшто не постапуваа, иако мораме да напомнеме дека тоа беа мал број на судии.
Расправи по месеци
Од прибраните податоци од вкупниот број на расправи кои беа предмет на набљудување низ судовите во државата, произлегува дека ⅓ од расправите или 153 расправи се одложиле, 119 од нив завршиле со пресуда, во 9 е повлечен обвинителниот акт, на само 1 расправа е прекината кривичната постапка, додека пак 168 продолжиле со преземање на процесни дејствија во нив, видно и од самиот графикон подолу.
Реално, оваа бројка фрапира, особено ако се земе предвид фактот дека во двете најголеми апелациони подрачја, Скопје и Битола, бројот на одложени расправи е видно поголем од останатите.
Статистика на процесни дејствија по судови
Ова  одлагање  на  расправите,  според  податоците,  се  должи  на  повеќе  околности предвидени  и  во  самиот  закон  за  кривична  постапка,  но  и  надвор  од  него.
Имено, проблемите од видот на неуредна достава, непојавување на судски расправи на странки во постапката, но и на сведоци и вештаци се истакнуваат како теми за кои е неопходно да се разработат, се со цел унапредување и подобрување на системот на обезбедување на присуство на неопходните учесници во самата постапка.
Од анализираните податоци доаѓаме до статистика дека одлагањето на расправите во најголема мера се должи на отсуство на обвинетиот во постапката - во 97 случаи односно расправи, потоа на јавниот обвинител - 32, на бранителот - 26, но и на непотполноста на судскиот состав назначен за работење на конкретен предмет - 4 случаи, а не е за потценување и бројката од 53 расправи кои се одложени по основ „друго“.
Како една од причините за недоаѓање на обвинетиот на расправите наведено е и неговото неспроведување од казнено поправните установи.
Во некои случаи тоа се должи на некоординација со системот за евиденција на спровод на лица лишени од слобода, во некои техничката неможност (која нужно е врзана со финансии) истиот да биде доведен во суд кога се работи за судење во градови надвор од подрачјата каде се казнено-поправните установи, а во некои пак и временското поклопување со одредени високо профилирани судски предмети поради кои целокупниот систем на одредено судско подрачје (во случајов Основен суд Скопје 1, Скопје) е практично блокиран и не функционира.
Законските одредби за отсуство на застапникот на обвинението односно приватниот тужител јасно упатуваат на неговата неопходност во самата постапка, меѓутоа и покрај овој факт, јавните обвинители отсуствувале во постапката во 32 случаи, односно на 32 расправи, што упатува на висок процент од 20% како причина за одлагања од вкупниот број на одложени предмети.
На оваа бројка се надоврзува и бројката од 26 расправи на кои отсуствувал бранител на обвинетиот.
Најчестата причина за овој факт е промената на бранители од страна на обвинетите и нивна синхронизација со веќе утврдени обврски во останати предмети, но и неопходноста за запознавање со фактите и доказите во предметот кое бездруго изискува време.
И за крај, како причина за одлагање која е препишана на категорија „друго„ е најчесто отсуството на сведоци или вештаци во постапката, меѓутоа и потребата од изведување на некој доказ кој не е прибавен или пак вештачење кое се уште не било изготвено.
Во овој конкретен случај под категоријата „друго“ одложени се вкупно 53 расправи.
Табеларниот приказ подолу дава осврт на одлагањата на судските расправи по градови и најчестите причини за истото.
Ова, како што веќе напомнавме, претставува еден од најгорчливите проблеми во правосудството кој се провлекува веќе неколку години наназад.
Она што може да се извлече како заклучок од овој приказ е фактот дека бројот на одлагањата одат право-пропорционално со големината на градовите каде е вршено набљудувањето, па така, во Скопје и Битола, во однос на причините за одлагање на расправата исцрпени се сите опции наведени во прашалникот, за разлика од помалите градови, како на пример Велес и Кочани.
Прво што паѓа во очи, видно и од табеларниот приказ подолу, е отсуството на обвинет како причина за одлагање и во Скопје и во Битола, но и отсуството на јавен обвинител (процентуално повеќе во Скопје).
Причини за одлагање по градови
Имајќи  ги  во  предвид  минатогодишните  податоци  од  извршеното  набљудување, податоците од годинава не упатуваат на тренд на пораст, напротив, и минатата година и оваа, статистички ⅓ од следените расправи се одложуваат, што само значи дека одлагањата на судските расправи и тоа како претставуваат проблем преку кој не треба туку така да се премине, туку за кој треба да се изнајдат законски решенија, со механизми за превенирање, кои би ја унапредиле постапката.
Дали тоа би било подобра соработка на судските органи со оние кои се надлежни за спроведувања на лицата лишени од слобода, зашто нечесто отсуството на обвинетите во постапките не е по вина на судот, или пак можеби подоследна примена на одредбите кои се однесуваат на санкции за недоаѓањето на странки во постапката, во конкретниов случај јавното обвинителство, во секој случај неопходноста од подобрени решенија е и повеќе од видна.
Според податоците добиени од спроведеното набљудување, во 450 од вкупно следените расправи,  најчесто  извршените  кривични  дела  се  однесуваат  на  главата  „Кривични дела против имотот“ но и од главата „Кривични дела против животот и телото“, како и „Кривични дела против безбедноста на јавниот сообраќај“.
Најзастапени кривични дела се делото „Тешка кражба“ и „Кражба“ во 60, односно 38 од набљудуваните расправи, а потоа делото „Телесна повреда“ во 40 од набљудуваните расправи, „Загрозување на сигурноста“ во 20 расправи, но и „Загрозување на безбедноста во сообраќајот“ во 23, односно „Тешки дела против безбедноста на луѓето и имотот во сообраќајот“ во 22 од набљудуваните расправи.
Број на кривични дела
Во вкупно следените 450 расправи во текот на оваа година, набљудувачите евидентирале бројка од вкупно 815 обвинети кои се јавувале, како во предмети во кои има по само еден обвинет, така и во предмети со повеќе обвинети достигнувајќи и бројка од по 37 обвинети во еден предмет.
Број на расправи и обвинети во истите
Правото на бранител е предвидено во чл.71 и чл.74 од ЗКП.
Имено, законот предвидува секое лице осомничено или обвинето за кривично дело, да има право на бранител во текот на целата кривична постапка против него.
При тоа, обвинетиот пред првото испитување или пред друго дејствие за кое таа постапка е предвидена со ЗКП мора да се поучи дека има право на бранител по свој избор со кого може да се советува, но и бранителот да присуствува на неговото испитување.
Меѓутоа, во случаи кога обвинетиот е нем, глув или е неспособен самиот успешно да се брани или, пак, ако против истиот се води кривична постапка за дело за кое во законот е пропишана казна доживотен затвор, тој мора да има бранител уште при првото испитување.
Неопходноста од бранител законот ја подразбира и во случаите кога е предвидена односно определена мерката притвор и тоа за времето додека трае притворот.
Доколку дојде до ситуација, пак, да е задолжителна одбраната, а обвинетиот не земе свој бранител, тогаш претседателот на судот ќе му постави бранител по службена должност за натамошниот тек на постапката, сè до правосилноста на пресудата.
Од собраните податоци во текот на процесот на набљудување дојдовме до следната статистика: наспроти бројката од 276 обвинети кои имале ангажирано свои бранители, 38 од обвинетите имале поставено бранители по службена должност, додека пак 108 обвинети воопшто немале бранител.
Број на расправи каде обвинетиот имал бранител
Број на расправи каде обвинетиотимал бранител по службена должност
Број на расправи каде обвинетиот немал бранител
Законот за кривична постапка предвидува 4 вида забрзани постапки и тоа: 1) скратена постапка која се применува во предмети во кои е предвидена парична казна или казна затвор до 5 години, 2) постапка за донесување на пресуда врз основа на спогодба со јавниот обвинител и осомничениот, во која е предвидено спогодување во однос на санкцијата, 3) постапка за медијација во која учествува посебно трето лице - медијатор и 4) постапка за издавање на казнен налог со кој се предлага и изрекува определена санкција во случај на постоење на доволно докази за кривични дела кои спаѓаат во надлежност на судија поединец.
Со оглед на фактот дека на набљудувачите од Коалицијата Сите за правично судење им е овозможен пристап и присуство единствено на постапките кои се водат во судот и за кои се одржуваат јавни расправи, истите имаа можност, покрај на редовните постапки, да присуствуваат на само една од предвидените забрзани постапки, а тоа е скратената.
Па врз основа на тоа, од прибраните податоци доаѓаме до бројки од одржани 129 расправи во редовна постапка или број кој одговара на 30% од набљудуваните расправи и број од 305 во скратена постапка или број кој одговара на 70% од одржаните расправи.
Вид на постапка
ГЛАВНА РАСПРАВА
Согласно законот за кривична постапка, по утврдувањето од страна на судијата, односно советот, дали на главната расправа се присутни сите оние кои се неопходни за одржување на истата, односно дали расправата може да се одржи и во отсуство на некои од повиканите лица, судот ја насочува главната расправа кон одржување на воведни говори.
Овој процес отпочнува редоследно, со тоа што можноста за воведно излагање ја добива тужителот - застапникот на обвинението, односно на приватната кривична тужба, а потоа и бранителот, односно обвинетиот.
Во овој дел од постапката, со почетокот на примената на овој институт, странките добиваат можност да изнесат решавачки факти кои имаат намера да ги докажуваат, да ги изложат доказите што ќе ги изведуваат и да ги определат прашањата по коишто ќе расправаат.
Меѓутоа, ЗКП прави дистинкција помеѓу постапувањето на судот, и примената на овој институт во редовната, и во скратената постапка.
Имено, кога станува збор за редовна постапка горенаведениот принцип на држење на воведен говор е правило, со тоа што одбраната секогаш има право да не дава воведни говори, но кога станува збор за скратена постапка, а тоа е во преку 80% од судските предмети, со оглед на тоа што тука се опфатени кривични дела за кои е предвидена казна затвор до 5 години, воведните говори на застапниците на обвинението се трансформираат во изнесување на содржина на обвинението, додека пак одбраната никаде во законот не е опфатена со свој придонес во воведувањето на решавачките факти во корист на одбраната.
Па така, воведните говори, иако законски необврзувачки во скратената постапка, често знаат да бидат користени и од страна на бранителите.
Од обработените податоци кои произлегоа од набљудувањето, доаѓаме до бројка од вкупно 122 воведни говори одржани од страна на јавниот обвинител, 59 од бранителот и 37 од самиот обвинет.
Табеларниот приказ подолу упатува на примената на овој институт во редовна и скратена постапка.
Она што е специфично и што веднаш може да се забележи е дека во неколку наврати во редовна постапка, бранителите го искористиле своето право и да не одржат воведен говор, поточно во 7 набљудувани предмети.
Наспроти она што не е предвидено во скратената постапка, во скоро 30% од случаите, бранителите сепак дале воведни говори, видно од графиконот подолу.
Примена на воведен говор од странките на постапката
Во рамки на прашалникот набљудувачите имаа за задача да оценат, согласно нивната индивидуална перцепција, дали од одржаниот воведен говор може да се утврди за кои решавачки факти понатаму ќе зборува и ќе ги докажува странката во постапката која го држи воведниот говор.
Па врз основа на тоа собрани се следниве податоци: -на 49% од расправите, воведниот говор на јавниот обвинител бил јасен, во 23% нејасен, а во 28% од воведните говори можело делумно да се утврди што изнесува и што ќе докажува обвинителот -на 77% од расправите, воведниот говор на бранителот бил јасен, во 8% нејасен, додека пак во 15% од воведните говори делумно можело да се утврдат фактите кои одбраната односно бранителот ќе ги докажува-на 35% од расправите, воведниот говор истакнат од самиот обвинет бил јасен, во 6% нејасен, а во 59% од воведните говори делумно можело да се утврдат фактите на обвинетиот.
Од вака добиените податоци за воведните зборови несомнено може да се утврди дека бранителите на обвинетите се појасни и поконцизни во своите излагања од јавните обвинители, Исто така, големиот процент на делумно јасни факти и докази на кои се повикуваат обвинетите упатува на неопходноста од ангажирање на стручно лице, во случајов бранител, кој би ги застапувал нивните интереси и кој уште со самото отпочнување на постапката ќе му претстави јасна слика на судот за интенциите во поглед на предлагање на докази и теоријата на случајот кој ќе го застапува.
Меѓутоа, потребно е да се напомне и дека дел од овие воведни говори на обвинетите, според прашалниците на набљудувачите, се дадени во присуство на нивните бранители.
Исто така, неизбежно е да се потенцира забележаната недоследност во постапувањето на јавните обвинители од аспект на сведување на она што би требало да биде воведен говор на „голо“ читање на обвинителниот акт, без притоа да биде изнесена теоријата на случајот, односно тезата која се застапува, а уште помалку, пак, определување на правни прашања по кои ќе расправа, сè со цел да се докаже основаноста на обвинението.
Од обработените податоци доаѓаме до статистика дека во преку 70% од случаите каде јавниот обвинител држел воведен говор, истиот бил сведен на читање на обвинението, а не на подетално образложение што од истото би произлегло.
Со така дадените воведни говори, ниту на судот му е јасно што обвинителот ќе докажува, ниту на одбраната í е јасна тезата на обвинителот за основаноста на обвинението и како планира да ја докаже.
ПРИЗНАНИЕ НА ВИНА
Набљудувачите беа присутни на 95 рочишта на кои обвинетиот дал признание за вината.
Во оваа прилика ќе ги анализираме добиените податоци во однос на законитоста на признанието, улогата на судот и на странките во текот на признанието, како и определени околности  на  признанието  во  однос  на  некои  специфични  институти  од  кривичната постапка што директно влијаат врз оправданоста и врз законитоста на признанието на вина.
Во таа насока, анализирани ќе бидат податоците за примена на притворот во текот на расправите каде е дадено признанието за вина, како и количеството на изведени докази од страна на судот при донесувањето на одлуката за одмерување на видот и висината на кривичната санкција во услови на дадено признание за вина во текот на првото рочиште од главната расправа.
Па така, во подолу прикажаниот табеларен приказ се гледа трендот на поднесените признанија за вина, односно од вкупно набљудувани 450 рочишта од кои 153 биле одложени, 12 набљудувачите биле присутни на 95 рочишта на кои било дадено признание за вина од страна на обвинетиот.
Споредено со бројот на вкупно одржаните рочишта (168) може да се заклучи дека податоците за признанието за вината на обвинетиот претставуваат особено релевантен податок за донесување заклучоци.
Дотолку повеќе, од вкупно анализираните пресуди – 119 дури 95 биле донесени по пат на признание за вина.
Признание и вид на кривична постапка
Вака добиените податоци го генерираат заклучокот дека признанието за вина е присутно и е заживеан институт во националниот систем на казнена правда.
Дотолку повеќе, може да се заклучи дека овој институт е препознаен од страна на субјектите во кривичната постапка како ефикасна алатка за брзо, ефикасно и ефективно завршување на кривичните постапки.
Како дополнителен аргумент во поглед на зголемувањето на примената на овој институт може да ни послужи и податокот од минатогодишните набљудувани предмети, каде биле забележани 70 предмети на признание на вина од страна на обвинетиот од вкупно набљудувани 550 рочишта, за разлика од оваа година кога имаме зголемување од повеќе од една третина, односно биле забележани 95 предмети во кои обвинетиот дал признание на вината на главната расправа од вкупно набљудувани 450 рочишта.
Сепак,  доколку  се  анализираат  годишните  извештаи  на  основните  судови1  ќе  се забележи дека примената на признанието не е во толку висока мерка како кај набљудуваните предмети, но сепак стои заклучокот за сè пофреквентната примена на овој институт.
Признание во скратена постапка
Во поглед на применливоста на овој институт, аргумент повеќе е и фактот дека од анализираните податоци добиени од страна на набљудувачите овој институт во најголема мерка, од околу 85%, се применува во скратената постапка, односно за кривичните дела за кои е предвидена казна затвор до 5 години.
Овој податок само говори во прилог на тезата дека судовите се чувствуваат сигурни при примената на овој институт за полесните кривични дела, додека во корелација со податоците од годишните извештаи од судовите, како и податоците добиени од набљудувачите, се добива заклучокот дека овој институт не толку често се применува за потешките кривични дела.
Ваквиот податок само го потврдува фактот дека се работи за нов институт, па судовите, разбирливо, имаат определени резерви при неговата примена во однос на потешките кривични дела.
Признанија на вина наспроти вкупен бројна мониторирани предмети по градови
Во поглед на географската распространетост на дадените признанија за вина во однос на вкупно набљудуваните рочишта се забележува фактот дека, генерално, признанието било евидентирано во околу една петтина од набљудуваните рочишта, односно околу 20 проценти.
Од овој тренд отскокнуваат Основниот суд Скопје 1 и Основниот суд во Тетово.
Па така, во Основниот суд Скопје 1 имаме најниска бројка на набљудувани рочишта на кои обвинетиот дал признание на вина, односно околу 16 проценти од вкупно набљудуваните рочишта, додека најчесто признанието за вина било давано на рочиштата пред Основниот суд во Тетово, во повеќе од една третина или околу 38 проценти од набљудуваните рочишта.
Признание според кривичното дело
Во однос на видот на криминалитетот за кој обвинетите биле подготвени да дадат признание, може да забележиме дека се работи, генерално, за широка палета на кривични дела.
Ова во споредба со статистичките годишници за движењето на криминалот2, пак, ни го генерира заклучокот дека обвинетите биле подготвени да дадат признание начелно за сите кривични дела, односно трендот на признанијата го следи трендот на кривичните дела за коишто се водат постапки пред основните судови.
Односно, најмногу дадени признанија има за кривичните дала против животот и телото, имотот и против безбедноста на јавниот сообраќај.
Па потоа за кривичните дела против службената положба и против половиот морал и половата слобода.
Од ваквите податоци произлегува заклучокот дека признанието на вината на обвинетиот во текот на главната расправа не зависи од видот на кривичното дело.
Ваквиот заклучок генерално е позитивен бидејќи не детектира селекција на признанието во однос на видот на кривичното дело.
Во таа насока, како дополнителен заклучок се наметнува тезата дека подготвеноста на обвинетите да дадат признание зависи од фактот во која мера предметот и кривично правниот настан е истражен од органите на прогонот, односно во која мера е добро подготвено обвинението.
Следните  графикони  се  однесуваат  на  анализата  на  процедуралните  правила  за прифатливост и законитост на признанието.
Така, согласно законската обврска од членот 74 од ЗКП за задолжително присуство на бранителот во текот на давањето на признанието на обвинетиот, од анализираните податоци добиени од набљудувачите може да заклучиме дека бранителот на обвинетиот бил присутен во сите случаи.
Дали беа поставени прашања за да се провери признаниетово правец на сите одбележја на кривичното дело?
Во поглед на податоците за проверката на сите обележја на казненото дело, може да заклучиме дека судиите, при оценката на даденото признание, во голема мерка му објасниле на обвинетиот за што е обвинет, односно за што дава признание.
Сепак, сè уште е присутна практиката, иако со минимално подобрување во однос на минатата година (87% во однос на 82%), дека судиите само им го читаат обвинението на обвинетите, или само им го објаснуваат процесот на утврдување на видот и одмерувањето на висината на санкцијата, согласно одредбите од Законот за утврдување на видот и одмерување на висината на кривичната санкција.
Оттука,  следува  заклучокот  дека  судиите  би  требало  да  посветат  поголемо внимание како на обвинетиот, така и на неговиот бранител во поглед на барањето за давање на соодветна правна помош на нивните клиенти, при објаснувањето на битието на кривичното дело, доказите со кои обвинителот го поткрепува тоа битие, како и начинот на сторувањето на кривичното дело.
Судот би требало да биде целосно убеден дека обвинетиот го сторил токму наведеното во обвинението за кривичното дело, односно, токму делото коешто обвинетиот го признал во текот на главната расправа.
Па така, неприфатлива е практиката судот само да го чита обвинението, или практиката наведена во еден од прашалниците од набљудувачите каде обвинетиот рекол дека признава, но дека делото не било сторено на начинот наведен во обвинителниот акт.
Ваквото противење на обвинетиот или негова корекција на обвинението при давањето на признанието не би смеело да биде прифатено од страна на судот како доброволно признание за конкретното дело наведено во обвинението и судот би требало да го одбие истото и да продолжи да ја води главната расправа како воопшто да не било дадено признанието, во смисла на членовите 381 и 334 од ЗКП.
Дали беа поставени прашања за да се проверидоброволноста на признанието?
Интересен е податокот дека во 13% од набљудуваните рочишта на кои било дадено признание за вина од страна на обвинетиот набљудувачите забележале недоследност во поглед на доброволноста.
Тоа значи дека во 11 случаи обвинетиот не го дал признанието доброволно или имал определени резерви, но судот овие резерви не ги зел предвид и го прифатил ваквото манливо признание.
Излишно е да се напомне дека ваквата практика на судот треба да се искорени, особено имајќи ја предвид улогата на судот во постапката на признание за вина или во постапката за спогодување за видот и висината на кривичната санкција, каде тој се јавува како гарант и заштитник на правата на обвинетиот.
Со ваквата практика, само се стимулира неправилната примена на признанието за вина и се толерира тактиката на овластениот тужител на пронаоѓање на жртвен јарец, со цел само процесирање на предметите низ судските лавиринти, без притоа водење сметка ниту за тоа кој е вистинскиот сторител на кривичното дело, ниту за заштита на правдата.
Дали беа поставени прашања за да се провери свесностана обвинетиот за последиците од признанието?
Во ист процент од случаите набљудувачите забележале и недостаток во свеста кај обвинетиот во поглед на признанието.
Притоа, се работи за детектираните случаи од страна на набљудувачите каде судот воопшто не посветил внимание на противењето на обвинетиот при давањето на признанието, што само може да го наметне заклучокот дека во овие случаи се работи за изнудено признание.
Интересен е податокот од набљудувачите кога судот во еден случај дури и директно му советувал на обвинетиот да го признае делото, сè со цел да не се покрене обвинение против негов близок повозрасен роднина, на чие име и гласело броилото во случај кога јавниот обвинител го обвинил обвинетиот за сторено кривично дело кражба на електрична енергија по членот 235-а од КЗ.
Па така, во овие случаи наместо судиите да ги бранат интересите на правдата и да бидат непристрасни, всушност имале оформен став во однос на вината на обвинетиот без оглед на неговата одбрана и без да ја имаат предвид пресумпцијата на невиност на обвинетиот.
Притоа, и покрај евидентното благо подобрување во однос на минатата година, сепак, загрижува фактот дека сè уште постојат определени случаи кога судот наместо да биде пасивен арбитер во текот на оценката на доброволноста и на свеста на обвинетиот за признанието, тој активно ги застапува интересите на една од странките, а спротивно на интересите на правдата.
Во таа насока, се наметнува заклучокот за дополнителен тренинг на судиите со цел проактивна заштита на правдата во услови на дадено признание во текот на главната расправа, односно зголемување на нивната активна улога при оценката на даденото признание.
Улога што се ближи со улогата на судот во мешовитата кривична постапка.
Односно, со цел да утврди дали обвинетиот го дал признанието слободно и со целосна свест за сите последици од истото судот може и треба да биде активен, па дури и инквизиторен при оценката на признанието, на тој начин што може дури и да побара дополнителни докази или изјави од обвинетиот во насока на целосно расветлување и објаснување на кривично правниот настан со цел да се увери дека навистина обвинетиот е сторител на делото што го признава3.
Дали се изведоа докази по признание на вина?
Па така, од податоците е евидентно дека судот изведува релативно малку докази со кои би го поткрепил признанието, а пресудата во најголема мерка ја темели врз исказот, односно врз признанието на вината од страна на обвинетиот.
Набљудувачите само во девет од набљудуваните рочишта забележале изведување на докази во правец на одмерување на видот и висината на кривичната санкција.
Притоа, уште попроблематичен е фактот дека во половина, односно во 5 од овие рочишта судот како доказ единствено ја извел претходната осудуваност на обвинетото лице.
Притоа непотребно е да се елаборира проблематичноста на претходната осудуваност како prima facie доказ.
Од едноставна причина што повратот, односно, претходната осудуваност4, само по себе не е доволна основа за утврдување на криминалниот начин на живот на една личност.
Претходната осудуваност треба да се анализира од аспект на видот на кривичното дело за кое претходно обвинетиот бил осуден, времето поминато од претходната осуда до моментот на давањето на признанието и се разбира, начинот на живот на обвинетиот во овој период.
Нешто што едноставно не е можно да се утврди преку една едноставна математичка операција за сметање на претходната осуда како девет поени5, во насока на добивање на построга казна.
Согласно ваквите податоци нужно се наметнува заклучокот дека е неопходно судот да има активна улога во текот на доказното рочиште, односно да има овластување да побара од странките да изведат докази во количина и квалитет што се неопходни за судот да може целосно да го прифати признанието на вината на обвинетиот како правилно и правично, а потоа и да ја одмери и соодветната санкција.
Причините за ваквото изведување на доказите не се лоцираат само во улогата на судот, туку се должат и на определени недоречености и во самиот ЗКП.
Имено, во ЗКП е предвидено дека странките ги предлагаат доказите, а судот по добиеното признание за вината од страна на обвинетиот пред себе го има само пописот на доказите што би се извеле во текот на доказната постапка, како поткрепа на обвинителниот акт (чл.
321, ст.
2 од ЗКП).
Тоа значи дека судот однапред не знае и не може да знае дали некој од наведените докази може да одат во прилог на признанието или не и во која мерка некој од овие докази може да придонесе кон утврдувањето на видот и одмерувањето на кривичната санкција.
Дотолку повеќе е присутна и дилемата дали некоја од странките би имала интерес за целосно расветлување на доказите преку обемните методи на директно и вкрстено испрашување на сведоците во услови кога обвинетиот дал признание на вината.
Токму затоа, неопходна е реформа на ЗКП и тоа во насока на модифицирање на одредбите со кои се уредува главната расправа, на тој начин што би се прифатило „оригинерното“ решение присутно во системот на казнената правда на САД, а тоа е одржување на посебно рочиште за утврдувањето на видот и за одмерувањето на висината на санкцијата.
Токму преку ова рочиште би се избегнала дилемата во која се наоѓаат домашните судови, заради сегашните одредби од ЗКП, според кои нема ефикасно средство за изведување на докази за поткрепа на признанието и на одмерувањето на најсоодветната санкција, па неопходно се потпира само врз наједноставните докази, односно врз евиденцијата за претходната осудуваност, како и врз и онака спорните6 одредби од Законот за одредувањето на видот и на одмерувањето на висината на санкцијата.
Во врска со прашањето пак, „Дали бранителот имал доволно време да го посоветува обвинетиот?“,  набљудувачите  имале  можност  да  оценат  само  во  една  третина  од набљудуваните рочишта на кои обвинетиот дал признание.
Според податоците од 31 одговор, во 94% од случаите набљудувачите забележале дека обвинетиот имал доволно време да се посоветува со својот бранител, додека во 6% утврдиле дека обвинетиот не се посоветувал или немал доволно време да се посоветува со својот бранител.
Сепак, ваквите податоци не би можеле да бидат премногу проблематизирани, од едноставна причина што, доколку обвинетиот имал бранител и во текот на претходните фази од кривичната постапката, очекувано е дека признанието би било веќе договорено и елаборирано со неговиот бранител.
Проблематична би била практиката доколку се работи за случаи кога обвинетиот немал бранител, а одлучил да даде признание, па дури тогаш ангажирал бранител или судот му определил бранител по службена должност.
Во овие случаи сметаме дека е неопходно судот да им даде доволно време на обвинетиот и на бранителот, со цел бранителот да му ги објасни последиците на својот клиент од даденото признание.
Дотолку повеќе, доколку овие забелешки во 6% од рочиштата спаѓаат во оваа ризична група, тогаш ваквата практика на судот би морала да биде искоренета и не би смеела да се толерира од ниту една од странките, без оглед колку прифаќањето на признанието на обвинетиот од страна на судот им оди во корист, како на обвинетиот и неговиот бранител, така и на јавниот обвинител.
Ваквата практика е противправна и спротивна на интересите на правдата.
ПРИТВОР И МЕРКИ ЗА  ОБЕЗБЕДУВАЊЕ ПРИСУСТВОВо Законот за кривична постапка, согласно членот 144, се предвидени следните мерки за обезбедување присуство: покана, мерки на претпазливост, гаранција, приведување, лишување  од  слобода,  задржување,  краткотраен  притвор,  куќен  притвор  и  притвор.
Притоа, од оваа палета на мерки, набљудувачите биле присутни само на 34 рочишта на кои обвинетите лица биле во притвор (табела подолу), додека полесните мерки за обезбедување присуство на обвинетото лице биле применети само во 14 случаи.
Набљудувани рочишта на кои обвинетиот бил во притвор
Од добиените податоци, може да се забележи тенденцијата дека нема преширока употреба на притворот од страна на судот во анализираните предмети документирани од страна на набљудувачите, односно тој се движи околу 8 проценти во набљудуваните предмети.
Сепак, имајќи ги предвид типот на кривичните дела за кои биле спроведени набљудувања на рочиштата, може да заклучиме дека притворот не се применува во особено низок или занемарлив процент во однос на останатите рочишта.
Притоа, загрижува фактот нотиран од страна на набљудувачите дека сè уште опстојува практиката кај судот да не даде соодветни образложенија за причините за определувањето на притворот, ниту реално ценење на факторите и нивното нотирање во решенијата за продолжување на мерката притвор од страна на судот7.
Покрај примената на мерката притвор, набљудувачите забележале дека полесните мерки за обезбедување присуство на обвинетиот од страна на судот биле применети само во 26 случаи (види во табелата подолу).
Дали има определено други мерки за обезбедување на присуство?
Набљудувачите забележале дека овие мерки во 14 случаи биле определени на обвинетото лице, во два случаи биле определени за другите учесници во кривичната постапка, односно по еднаш било применето присилното доведување на оштетениот и на сведокот, додека во преостанатите 10 случаи се работи за нотирање на примена на најлесната мерка – покана.
Имајќи ги предвид овие податоци, како нужен коментар се наметнува фактот дека судот воопшто не ги зема предвид мерките коишто може да бидат вистинска алтернатива на најтешката мерка – притворот, а чија што ефикасност е призната во другите поразвиени системи на казнена правда.8Во оваа насока, останува констатацијата дека овие полесни мерки претставуваат само нормативен декор во нашиот ЗКП, коишто во исклучително ретки случаи или воопшто не се применуваат во практиката.
За жал, оваа судбина ја делат мерките гаранција, куќен притвор и поголемиот дел од мерките на претпазливост.
Во оваа насока, треба да се напомнат и аргументите поради кои овие мерки се занемарени, а тоа се во прв план дека не постои адекватен механизам за нивна примена и контрола, ниту дека судот располага со соодветни алатки кои би му дале доволно податоци за увереност дека навистина при нивната примена судот ќе има доволно гаранции дека обвинетото лице ќе се јавува во текот на рочиштата од главната расправа и дека преку нивната примена навистина се исклучени или намалени ризиците поради кои овие мерки и му биле определени на обвинетото лице.
Токму  затоа,  во  оваа  насока  се  дава  препораката  да  се  развијат  механизми  за институционална поддршка на судот за примена на полесните мерки за обезбедување присуство на обвинетото лице во текот на кривичната постапка.
Во таа насока, механизмите првенствено ги гледаме преку развивање на капацитетите на Пробациските служби, основани согласно Законот за пробација, воведување на законски измени во Законот за пробација за инкорпорирање на овие мерки во надлежноста на овие служби, како и примена на ЗКП во насока на давање на обврската на пробациските служби да му ги достават овие податоци на судот по службена должност и да генерираат проценки на ризикот на обвинетото лице врз основа на кои судот би ја темелел својата одлука за примена на најсоодветната мерка за обезбедување на присуство на обвинетиот.
Конечно, преку овие препораки, судот ќе може да даде вистинско, фактички втемелено образложение на своите решенија со кои ги применува мерките за обезбедување присуство.
Во поглед на оценката на законитоста на процедурата за примена на овие мерки, може да заклучиме дека освен во еден случај, во сите други случаи испочитувани се барањата на ЗКП за присуство на бранителот при определувањето на притворот на обвинетото лице.
Притвор-без бранител
За поздравување е анализираната практика од страна на набљудувачите (графикон подолу) кога судот во целост ги исполнил процесните одредби за задолжителното присуство на бранителот во условите кога притвореното обвинето лице го дало своето признание за стореното кривичното дело.
Признание дадено со бранител-притвор
Проблематична е увидената практиката кога судот не постапил во смисла на членот 173 од ЗКП, според кој по даденото признание притворот се укинува доколку бил определен поради постоењето на основаната опасност дека обвинетиот ќе ги сокрие, фалсификува или уништи трагите на кривичното дело или ако особени околности укажуваат дека ќе ја попречува кривичната постапка со влијание врз сведоците, вештаците, соучесниците или прикривачите.
Односно, и покрај малиот број на забележани повреди односно од четири нотирани случаи судот во два случаи постапил спротивно на ЗКП, односно не го укинал притворот по даденото признание за вината на обвинетото лице, сепак, постоењето на ваквите случаи не би требало да остане неанализирано.
Ова од едноставна причина што доколку се водиме од начелото дека iura novit curia, тогаш може да заклучиме дека во овие случаи најверојатно притворот бил определен по повеќе основи, па судот рационално очекувал дека другите основи за продолжување на мерката притвор опстоиле и покрај даденото признание за вината од страна на притвореното лице.
Сепак, доколку се прифати овој аргумент, остануваме на постојниот проблем, нотиран и во овој извештај, за фактичката втемеленост на решенијата за определување на притвор, нивното, честопати, некритично и неосновано определување по повеќе основи од членот 165 од ЗКП, како и нотираниот проблем во однос на образложенијата на решенијата за определување на мерката притвор базирани врз (не)соодветни факти и докази, кои би биле и (не)соодветно нотирани во истите решенија.
Дали притворот беше укинат по признание на вина?
Сите други останати образложенија на овие наводи на набљудувачите би оделе кон заклучок дека станува збор за негација на гореспоменатото римско правно начело, а самото тоа и кон неправилна примена на одредбите од ЗКП.
Дотолку повеќе, во овие случаи доколку е на овој начин постапено од страна на судот, бранителите, па и јавниот обвинител како чувар на законитоста не би требало да го толерираат ваквото постапување, односно истото треба да го напаѓаат во постапката по жалба, од едноставна причина што во овие случаи е загрозено основното човеково право – правото на слобода.
ДОКАЗНА ПОСТАПКАД
оказната  постапка  како  сегмент  од  главната  расправа  е  предвидена  во  опсегот на членовите 382 до 394 од ЗКП и како таква последователно доаѓа и во законот, но и во систематизираниот  прашалник  на  Коалицијата,  по  поуките  за  првата  и  можноста  на обвинетиот да признае вина на самата расправа.
Овој дел од постапката има јасно предвиден редослед во поглед на изведувањето на доказите.
Конкретно, најпрво се изведуваат доказите на обвинението и оние кои се во корелација со имотноправното побарување, а потоа доказите на одбраната и евентуалните докази на обвинението кои би се однесувале на побивање на доказите на одбраната, во вид на реплика, но и доказите на одбраната како одговор на ова побивање, насловени како дуплика.
Законот за кривична постапка утврдува 3 начини на испитување - директно, вкрстено и дополнително.
Директното го врши странката која го предложила сведокот, односно вештакот или техничкиот советник, вкрстеното испитување го спроведува спротивната страна, додека пак дополнителното го врши повторно страната која го повикува сведокот, односно  вештакот,  со  тоа  што  прашањата  кои  се  поставени  при  ова  испитување  се ограничуваат на прашањата поставени во текот на испитувањето на спротивната страна.
Откако странките ќе завршат со своето испитување, тогаш претседателот на советот (и неговите членови) можат да поставуваат прашања.
Во процесот на доказната постапка, судот има улога да го контролира начинот и редоследот на испитување на сведоците и вештаците и изведувањето на доказите, при тоа водејќи сметка за ефикасноста и економичноста на постапката, како и за утврдување на вистината.
Судот во овој дел од постапката одлучува и по приговорите на странките при што може да забрани одредено прашање или одговор на прашање кое е веќе поставено, ако оцени дека е тоа недозволиво или ирелевантно за предметот или пак доколку во прашањето се содржани и прашањето и одговорот, се разбира вкрстеното испитување претставува исклучок од ова.
Набљудувачите во собраните податоци упатуваат на стриктно следење на законските одредби во овој дел, со евидентиран минимален исклучок од 1%, односно во само 2 предмета е евидентирана недоследност во законскиот ред на изведување на доказите и тоа со образложение дека се работи за економичност на постапката.
Меѓутоа, она што во перцепцијата на судот е економичност на постапката (во овие 2 случаја), претставува повреда на правата на обвинетиот предвидени во ЗКП.
Дали редоследот на изведување на доказитебеше според законскиот редослед
Како новина воведена во ЗКП кој моментално се применува е примена на ставот 2 од членот 386 од истиот кој предвидува давање на заклетва пред самото сведочење од страна на сведокот.
Би обрнале внимание на фактот дека судот и покрај предвидената заклетва има обврска да го опомене сведокот за неговата должност да изнесе пред судот сè што му е познато и знае, а се однесува на предметот, при што ќе му укаже дека лажното сведочење само по себе е кривично дело.
Од податоците со кои располагавме увидовме дека примената на оваа новина е во некој задоволителен процент од страна на судот - 69%, иако без оглед дали истата е положена или не, оној што ја дава изјавата е предвидено кривично да одговара доколку изнесува невистини како сведок, па оттука можеби се јавува и незадолжителноста во нејзината примена.
Иако за примената на ЗКП, а особено за воведените новини во истиот, во периодот на vacatio legis, но и по отпочнување на неговата примена беа одржани бројни обуки, како од страна на Мисијата на ОБСЕ во Скопје, така и од американската адвокатска асоцијација во соработка со Академијата за судии и јавни обвинители и Адвокатската комора, сепак сè уште се детектира потреба од дополнително усовршување на сите чинители во постапката.
Ова особено се однесува на примената на институтите директно, вкрстено и дополнително испитување на сведоци, а произлегува од недоволно совладаните техники за примена на истите од учесниците во постапката.
Погорниот заклучок го извлекуваме од добиените податоци токму во делот на начините на испитување.
Во прашањата кои беа составени и имплементирани во прашалникот кој набљудувачите го користеа како алатка за пренесување на искуствата и сознанијата кои ги добиле во судот, вметнати се сет на прашања кои се однесуваат токму на начинот и техниките при практикување на видовите на испитување.
Имено, прашањата се однесуваат на јасноста, недвосмисленоста и доволната навлезеност односно проученост на предметите од страна на странките во постапката, но и на техничките правила кои судот и странките во постапката мораат да ги почитуваат во текот на постапката.
Во делот - дали прашањата кон сведокот/вештото лице при директно испитување се јасни и прецизни, од 126 расправи на кои е изведено директно испитување, доаѓаме до следните податоци:
Од прашањата дали за време на директното испитување странката која го повикала сведокот остави впечаток дека знае што прашува и добро го владее случајот, дојдовме до сознанија дека, и кога јавниот обвинител го повикал сведокот, и кога одбраната го повикала, двете страни оставиле впечаток дека знаат што прашуваат и го владеат предметот, видно од подолу наведените графикони.
Директно испитување спроведено од
Што се однесува до постапувањето на судот во процесот на изведување на докази, истиот е предвидено да го контролира начинот и редоследот на испитување на сведоците и вештаците и изведувањето на доказите водејќи сметка за ефикасноста и економичноста на постапката и по потреба за утврдување на вистината, но и за достоинството на странките и сведоците во постапката.
Судот при постапувањето може и да забрани одредено прашање или одговор на она кое е веќе поставено, ако оцени дека истото е недопустливо или ирелевантно, може да одбие изведување на некој доказ за кој смета дека е непотребен и без значење за предметот, но во никој случај не би можел, по директното испитување, да ја ускрати можноста на спротивната страна вкрстено да го испита спротивставениот сведок.
Меѓутоа, на оваа повреда на постапката наидовме во 2% од податоците кои беа предмет на обработка.
Кога  станува  збор  за  вкрстено  испитување,  податоците  упатуваат  на  тоа  дека е  неопходно  да  се  работи  на  подобрувања  кај  сите  странки  во  постапката.
Имено, вкрстеното испитување е предвидено да биде ограничено и да се однесува единствено на 26 прашања кои претходно биле поставени во текот на испитувањето на сведокот од страна на странката која го предложила.
Од ова правило предвидено во ЗКП, при спроведениот мониторинг е наидено на отстапка од 18%.
Поточно, при спроведени 88 расправи на кои е извршено вкрстено испрашување, во 72 од нив, а тоа е 82%, вкрстеното испитување било ограничено на прашањата од директното, но во останатите 18% тоа не било случај.
Во одредени ситуации евидентирани се случаи во кои судиите директно реагирале на поставување на одредено прашање кое не спаѓа во концептот на вкрстено испрашување иако е дискутабилно дали истите имаат право да не дозволат поставување на одредено прашање без регуларен приговор од странка во постапката.
Во други случаи, пак, самите спротивни странки не истакнале приговори по прашањата, па истите станале предмет на разјаснување и одговарање.
Она што е впечатливо од прибраните податоци е фактот што механизмот на вкрстено испитување е повеќе ползуван од страна на одбраната отколку од страна на застапниците на обвинението.
Имено, видно и од самите графикони подолу (во кој хоризонталниот приказ на дното од графиконите го претставува број на обвинети лица во постапката), од страна на јавното обвинителство вкрстено се испитани вкупно 64 лица, додека од страна на одбраната 104.
Од овој податок може да се извлече заклучок дека бранителите на обвинетите се подетерминирани да ги искористат сите расположливи ресурси кои им се ставени на располагање, како би ја спровеле својата стратегија за одбрана и би ја докажале својата теорија на случај во интерес на обвинетите.
Уште еден показател дека странките на постапката треба да работат на подобрување на примената на механизмот - вкрстеното испитување, е фактот што дури во 31% од испитувањата не се употребувани затворени прашања при процесот на вкрстено испитување.
Евидентирани се, исто така, и прекини при вкрстеното испитување, поточно во 31% од испитувањата, вкрстеното испитување не се одвивало непречено.
Додека пак, по перцепција на набљудувачите, вкрстеното испитување било со процент на успешност од 80%.
Што се однесува до примената на приговорите како тактички механизам за одбрана на  сопствената  стратегија  во  конкретниот  случај,  можеме  да  увидиме  дека  впрочем и  обвинителството  и  одбраната  практично  подеднакво  го  користат  истиот.
Меѓутоа, во споредба со минатогодишните статистички податоци од изготвената анализа, каде обвинителството се користело со приговори во 22% од случаите, а одбраната во 11%, оваа година наидуваме на благ пад на овој процент кај обвинителството, а пораст на страна на одбраната.
Поточно, обвинителството се користело со приговори во 20% од расправите, а одбраната во 15% што впрочем доведува до приближување на примената на овој механизам.
Примена на приговори во текот на постапката
Погоре напомнавме дека можноста на судот да поставува прашања со цел да разјасни некои факти и недоследности во исказите не е во потполност ускратена, со оглед на тоа дека во претходниот закон за кривична постапка оваа можност беше ексклузивитет само на судот односно судот беше тој кој ги поставува прашањата, а странките на крајот од испитувањата поставуваа прашања со цел да се утврди некој пропуштен факт.
Судот сега има можност да поставува прашања по спроведените испитувања од едната и другата страна на постапката, но тоа не смее да прерасне во посебно испитување.
Примената на оваа можност можеме да ја анализираме од графиконот подолу кој упатува на тоа дека судот во голема мера го користи овој дозволен механизам да поставува прашања, и тоа во 48 следени расправи или процентуално во 42% од следените расправи.
Дали судот го користи своето право да поставува прашања на сведокот/вештото лице
Во  некои  од  прашалниците  дури  стои  и  дека  судиите  оваа  своја  можност  ја трансформирале во сосема посебно испитување на сведоците/вештаците.
Очигледно е дека овие стари навики кои влечат корени од претходниот систем сè уште наоѓаат примена иако системот на постапката е дијаметрално променет.
Во поглед на чл.388 ст.2, поточно исклучокот од непосредното изведување на доказите, во кој е предвидено дека исказите на сведоците дадени во текот на истражната постапка и изјавите собрани во рамките на дејствијата на одбраната во текот на истражната постапка може да се користат при вкрстеното испитување или при побивање на изнесени наводи или одговор на 28 побивање, заради оцена на веродостојноста на исказите дадени на главната расправа, можеме да утврдиме дека во голема мера не се пристапило кон примена на овој исклучок.
Меѓутоа, во одреден процент, односно во 18% од случаите кога е дојдено до примена на исклучокот, тоа е направено поради неконзистентни искази односно поради потсетување на веќе дадениот исказ на сведокот со цел да се изврши негова дискредитација, а ова во случај кога исказот даден при директното испитување отстапувал од претходно дадениот исказ.
Исто така, во помал процент од расправите, т.е.
во 8% од следените расправи, јавниот обвинител предложил да се чита исказот на сведокот односно обвинетиот даден во претходна постапка.
Кога станува збор за испитување на обвинетиот во текот на постапката, битно е да се наведе дека согласно чл.391 ст.1 истиот се испитува по предлог на одбраната.
Со вметнување на оваа одредба во законот целосно се напушта принципот на испитување на обвинетиот по автоматизам во постапката и тоа поради потребата на обвинителството за докажување на обвинението.
Со истапување од овој систем на испитување, му се овозможува на обвинетиот да не биде сослушан во постапката односно тоа се остава на диспозиција на одбраната, а не како претходно да мора да се користи со правото на молчење, кога смета дека не треба да дава исказ, па со тоа да се наметне една поинаква слика за него, најчесто дека е виновен и да се носат за него и за неговите дејствија прерани заклучоци од страна на судот.
Доколку од страна на одбраната е даден предлог за испитување на обвинетиот, истиот во текот на расправата се испитува согласно правилата кои се применуваат и важат за испитување на сведоци односно вештаци во поглед на видовите на испитување, со тоа што обвинетиот не може да одбие да одговара на прашања поставени според концептот на вкрстеното испитување.
Од прибраните податоци од оваа година добивме статистика дека обвинетиот во постапката бил сослушан во 65% од следените расправи, што упатува на пораст во однос на податоците од претходните години кои велат дека тој процент во 2015 е 53%, додека пак во 2014 е 50%.
Дали обвинетиот е испитан
ПРАВИЧНО СУДЕЊЕ - еднаквост на оружјето
Во поглед на оценката на еднаквоста на оружјето на странките, може да се заклучи дека набљудувачите го задржуваат ставот од минатите години.
Односно, во однос на прашањата дали странките биле подеднакво третирани од страна на судот и дали одбраната ги имала истите можности како и обвинителството во предлагањето на докази, набљудувачите одговориле потврдно со високи 99 %.
Односно, од дадените одговори само во три, односно во два случаи негативно одговориле на овие прашања, видно од графиконот подолу.
Дали одбраната и обвинителот беа еднакво третирани од страна на судот
Во таа насока, може да се констатира дека во текот на главната расправа кога и најмногу доаѓа до израз можноста за спротивставување на оружјата пред судот, судот во голема мерка подеднакво ги третира странките, односно им дава подеднаква можност да предлагаат докази.
Притоа, констатираните забелешки9 во насока на ограничувањето на правото на еднаквост на оружјата веројатно се должи на нееднаквите можности на странките, пред сè во текот на претходната постапка, кога и се прибираат доказите, па аналогно на тоа, доколку странките не се во можност определени докази да ги приберат во текот на истрагата, нема ни да можат истите да ги предложат да бидат изведени во текот на главната расправа.
На тој начин, всушност, проблемите во поглед на еднаквоста на оружјето на странките како дел од начелото на правично судење, можно е да се замаскирани доколку истите се анализирани единствено преку нивната оценка за улогата на судот во текот на главната расправа.
Дали одбраната ги имаше истите можности како иобвинителството во предлагање докази?
Право/начело на јавно судење
Во поглед на јавноста, како едно од основните начела на судските постапки, може да констатираме дека набљудувачите не забележале поголеми недоследности при примената на одредбите од ЗКП.
Па така, набљудувачите констатирале дека и во случаите кога јавноста била исклучена, тоа било сторено согласно одредбите од ЗКП.
Она што е интересно во поглед на заштитата на правото на јавност на судењата е очигледното стагнирање кај јавното објавување на времето и на предметите што се водат во судовите.
Во поглед на ова прашање имаме константно влошување, па така во однос на минатата година, кога пред судницата не било објавено времето и местото на судењата само во 12 % од набљудуваните предмети10, оваа година тоа се јавува во скоро 20% од анализираните предмети.
Причините за ова влошување на правото на информирањето на јавноста за тоа кои постапки кога и каде се одржуваат во судските згради може да бидат лоцирани во фактите дека имаме лошо одржување на информационите табли во судовите; дека едноставно во Судскиот буџет имаме лошо планирање на тековното одржување на овие системи за известување или дека административните служби во судовите не се соодветно запознаени со значењето на навременото известување за рочиштата што се водат во судовите, па поради тоа и ја занемаруваат оваа своја обврска при тековното остварување на судската надлежност.
Дали местото и времето на судењето беа јавно објавенина таблата надвор од судницата?
Право/начело на непристрасност
Едно од есенцијалните начела во рамките на правото на фер судење и правична постапка несомнено е и начелото за непристрасност на судот.
Анализата на заштитата на ова начело низ судските постапки беше втемелена врз сет од неколку прашања кои се однесуваа на изземањето на судиите, што е несомнено еден од механизмите во услови на препознаена пристрасност  на  судот  кон  некоја  од  странките.
Притоа,  од  набљудуваните  рочишта набљудувачите не посведочиле за случај во кој странките побарале изземање на судиите.
Од овие податоци може да заклучиме дека судот соодветно ги применувал и добро внимавал на одредбите преку кои во ЗКП е предвидено задолжителното изземање на судиите, како и дека соодветно ја водел постапката без притоа да остави основи за сомневање во својата непристрасност, како основ за факултативно изземање на судиите.
Интересен е податокот според кој набљудувачите на седум рочишта забележале дека судиите имаат веќе оформено мислење во поглед на предметот.
Особено значаен е податокот дека во последните три години оваа бројка константно расте, односно од само три случаи пред две години, доаѓаме до пет минатата година, и конечно до седум оваа година.
Притоа интересно е да се напомне дека овие предмети најчесто се однесуваат на случаите кога обвинетите имале дадено признание за вината, но и покрај малиот број на евидентирани вакви случаи, односно само седум рочишта од вкупно набљудувани 450, ваквата практика дава определена основа за загриженост, бидејќи кај овие случаи наместо активна оценка на признанието од страна на судот имаме ситуација каде судот едноставно како едвај да го чека признанието за да си го потврди својот став во однос на обвинетиот.
Дотолку повеќе, во овие случаи би требало да се преоцени и улогата на бранителот на обвинетото лице, односно, дали и како го советувал својот клиент во поглед на признанието.
Преку ваквата улога на судот се доведува во прашање целокупниот гарантен и заштитен механизам во лицето на судот.
Како евентуален излез од оваа состојба, веројатно би послужила евентуалната идна реформа на одредбите од ЗКП каде би се вовело посебното рочиште за оценка и одмерување на кривичната санкција, па со тоа и во овие случаи пред судот би требало да се изведат дополнителни докази со кои би се потврдила вината на обвинетиот констатирана од страна на судот преку признанието на обвинетиот.
Од податоците може да заклучиме дека судот бил пристрасен во пет случаи додека во два случаи го заплашувал обвинетото лице.
Притоа, заплашувањето во овие случаи, објаснето од нашите набљудувачи, било детектирано на тој начин што судот го фаворизирал признанието на обвинетото лице на тој начин што при објаснувањето на одредбите од Законот за утврдувањето на видот и одмерувањето на висината на кривичната санкција, користел зборови преку кои го стимулирал признанието и го апострофирал фактот дека преку признанието обвинетиот би добил полесна санкција, во споредба со спроведената главна расправа, кога би добил повисока санкција.
Во овие случаи сметаме дека можеби може и да се работи и за несреќна формулација на зборовите од страна на судот, сè со цел, дури и на некој начин да му излезе во пресрет на обвинетиот, при објаснувањето на последиците од даденото признание.
Сепак, сметаме дека ваквата постапка на судот би требало да се минимизира и елиминира преку соодветен тренинг на судиите, со цел да се избегне практиката на судот кога самото навестување на последиците од признанието на вината на обвинетиот би можеле да бидат протолкувани од страна на обвинетиот или учесниците во постапката како некакво фаворизирање на признанието од страна на судот.
На тој начин признанието би се дало единствено како 32 резултат на слободната волја на обвинетото лице и истото не би било обременето со било какви иницијативи или суптилни притисоци од страна на судот.
Во насока на дополнителниот тренинг на судиите, несомнено треба да се нагласи и тренингот на судиите за начинот на комуникацијата помеѓу судот и странките, особено имајќи го предвид фактот дека токму ваквата несоодветна ex-parte комуникација може во голема мерка да го загрози впечатокот за (не)пристрасноста на судот кај обвинетиот или кај генералната јавност.
Овој впечаток се темели на фактот дека набљудувачите ја забележале оваа практика во 12 рочишта, што значи значително зголемување во однос на минатата година кога оваа комуникација била евидентирана во само 5 случаи.
Дали имало несоодветна ex-parte комуникација
Причините за потребата од дополнителен тренинг за судиите произлегуваат од фактот дека во услови на несоодветна ex-parte комуникација судот ризикува да биде прифатен како близок до некоја од странките, со што кај генералната јавност се губи впечатокот на неговата непристрасност.
Понекогаш дури и бранителите се трудат и/или ја злоупотребуваат оваа несоодветна комуникација со судот, со цел да се претстават себе си пред своите клиенти дека имаат близок однос/контакт со судиите, за на тој начин да си ги оправдаат не секогаш реалните ветувања дадени на своите клиенти за исходот од кривичната постапка.
Пресумпција на невиност
Тесно поврзано со пристрасноста и погоре анализираните прашања е и прашањето за пресумпцијата на невиност.
Годинава, за разлика од минатата година, имаме влошување на  состојбата  изразена  низ  податоците  за  перцепцијата  на  набљудувачите.
Односно набљудувачите забележале кршење на ова право на обвинетиот во осум случаи или во три проценти, што е три пати повеќе од минатата година кога кршењето на ова право било забележано само во еден процент од случаите11.
Дали постоеше нешто што би сугерирало дека нее почитувано начелото на пресумпција на невиност
Оваа  констатација,  доколку  се  поврзе  со  претходните  податоци  во  однос  на непристрасноста на судот, каде нашите набљудувачи утврдиле дека судот бил пристрасен во 7 случаи, а додека пак, во осум случаи било повредено правото на пресумпција на невиност на обвинетото лице, може да доведат до заклучокот дека во сите евидентирани случаи судот бил пристрасен на штета на обвинетото лице.
Не е потребно да се коментираат последиците од ваквиот заклучок.
За таа цел сметаме дека е неопходно да се спроведе дополнителен тренинг на судиите во поглед на нивната улога во текот на постапката за оценка на признанието на обвинетото лице.
Сепак, доза на оптимизам влева ниската бројка на евидентирани предмети, што води кон заклучокот дека оваа појава не е прешироко застапена кај судиите и дека лесно би можела да се осуети и отстрани.
Право на одбрана
Правото на одбрана беше анализирано низ сет од неколку прашања кои се однесуваа на поуката за правата на обвинетиот, ефикасноста на бранителите во остварувањето на својата теорија на случај во текот на главната расправа, пристапот на одбраната до сите докази, соодветното време за подготовка како и на евентуалните ограничувања на ова право и/или ограничувањата на правото на комуникација со својот бранител на притворените обвинети лица.
Во поглед на ефективноста од правото на одбрана, нашите набљудувачи забележале дека во 19 случаи, односно 12% од одговорите на ова прашање, бранителите не биле на висината на својата задача во однос на обезбедувањето на ефикасна и стручна одбрана на своите клиенти.
Во таа насока, и покрај релативно нискиот процент од вкупниот број на набљудувани предмети, сепак, должни сме да напомнеме дека бранителите, а и адвокатурата како стручна фела е должна да се грижи за обезбедување на постојани обуки и унапредување на професионалните стандарди на своите членови.
Токму затоа, потребно е да се вршат константни анализи за ефикасноста и професионалноста на бранителите12, особено во услови кога е воведен акузаторен систем особено евидентен во текот на главната расправа, во кој од дејствијата на одбраната во голема мерка зависи и конечниот исход на кривичната постапка.
Дополнителен аргумент во прилог на овој факт е и загрижувачкиот тренд на пораст во однос на минатата година, и тоа од 6%13 на 12% од анализираните одговорени прашалници.
Притоа, мислиме првенствено на соодветното обликување на теоријата на случајот на одбраната, преку предлагањето на соодветни докази, и конечно, до нивната активна улога во побивањето на доказите на обвинението преку  вкрстените  прашања  и  уметноста  на  поднесување  на  приговори  до  судот  за неприфаќање на поставените прашања од страна на обвинителството при сведочењето на сведоците.
Притоа, во однос на ефикасноста на дадената одбрана, во своја одбрана, бранителите најчесто ги навеле аргументите дека немале доволно време за подготовка на својата одбрана или дека биле соочени со определени ограничувања на контактот со своите клиенти.
Вакви недоследности набљудувачите забележале во четири случаи.
Бранителите традиционално како проблеми во поглед на обезбедувањето на ефикасна и ефективна одбрана на своите клиенти ги навеле ограничувањето на пристапот до сите докази со кои располагало обвинителството (во 6 случаи), недоставувањето на доказите (во 3 случаи) и останати 5 други случаи кога им било попречено ова право на бранителите.
Забележливо е дека оваа година имаме драстично зголемување на овие поплаки од страна на бранителите и тоа од два евидентирани случаи минатата година до четиринаесет оваа година, или седум пати повеќе14.
Дали одбраната реагираше поради тоа што
Тоа значи дека посакуваните цели на реформата на кривичната постапка15 применети преку носење на ЗКП во 2013 година, немаат соодветен одек во практиката, па аналогно на тоа би требало да се размислува кон промена на одредбите на ЗКП во насока на инкорпорирање на гарантни механизми за бранителите во насока на засилувањето на обврската за пристап до сите докази на обвинението до одбраната.
Ова би се овозможило преку воведувањето на забрана за изведување на докази што не им биле доставени на бранителите, а се на штета на обвинетиот или преку воведување обврска за изведување на докази кои што се од корист за одбраната и кои одбраната тврди дека обвинителството ги поседува, но не им биле дадени на бранителите.
Понатаму, би требало да се забрани практиката на ограничен пристап на бранителите до определени докази на тој начин што не им се дозволува нивно копирање, (пре)снимање или препис.
Односно, во случаите кога доказите само им се презентираат на бранителите во канцеларијата на обвинителството, без притоа да им биде овозможено на бранителите истите докази да ги фотокопираат или препишат, или оваа активност е обременета со несоодветно високи трошоци за копирање или електронско умножување на друг електронски медиум за пренос на податоци.
Исто така, сметаме дека е неопходно да се променат и прошират законските рокови според кои осомничениот и бранителот во текот на истрагата имаат право да достават определени исправи, докази или да бараат од обвинителот да спроведе определени истражни дејствија и обезбеди определени докази, во смисла на ставот 4 од членот 302 од ЗКП, како и да се предвиди посебен рок во текот на главната расправа што би значел соодветно време за подготовка на одбраната во однос на ново добиените докази од обвинителството.
ИЗРЕКУВАЊЕ И ОБЈАВУВАЊЕ НА ПРЕСУДА
По изведувањето на сите докази, односно по завршувањето на доказната постапка и по завршувањето на главната расправа, согласно ЗКП последователно доаѓаат одредбите кои се однесуваат на пресудата.
Нашиот закон за кривична постапка препознава 3 вида на пресуди и тоа: одбивателна - со која обвинението се одбива, ослободителна - со која обвинетиот се ослободува од обвинение и осудителна - во која обвинетиот се огласува за виновен.
Набљудувачите на Коалицијата не детектирале одбивателни и ослободителни пресуди, но затоа пак во текот на постапка наидено е на ситуации каде е повлечен обвинителниот акт од страна на обвинителот.
Во 9 од следените предмети, обвинителниот акт е повлечен, со тоа што тоа е сторено во 3 предмети каде како основ за гонење е сторено кривично дело „Телесна повреда“, во два предмета „Тешка кражба“ и по еден со предвидени кривични дела „Присилба“, „Загрозување на сигурноста“, „Тешки дела против безбедноста на луѓето и имотот во сообраќајот“ и „Вршење на јавен превоз без поседување лиценца“.
Повлечени обвиненија според вид на кривично дело
Одредбите на ЗКП предвидуваат пресудата да биде јавно објавена веднаш по нејзиното изрекување, со тоа што доколку судот не е во можност истата да ја изрече истиот ден по завршување на самата главна расправа, да го одложи и објавувањето на пресудата, но најмногу за 3 дена.
Објавувањето на пресудата е предвидено да биде извршено од страна на судот (претседателот на советот или судијата поединец) и тоа во присуство на странките, нивните законски застапници, полномошници, бранители, при што изреката на истата јавно се чита и накратко се соопштуваат причините за нејзиното донесување.
Во краткото образложение, судот дава осврт кон кривичното дело за кое се „товари“ и веќе е осуден (со пресудата) обвинетиот, како и на презентираните докази.
обработените податоци на набљудувачите наидовме на податоци дека пресудата е јавно објавена во 74% од случаите ,наспроти 26% каде истата не е (види во графиконот горе - лево), но и на податок дека на расправите на кои е дојдено до објава на пресудата, во 41 случај, односно расправа, судот се осврнал на кривичното дело и доказите, на 3 расправи делумно, додека на 9 расправи воопшто не посветил време и внимание на тоа (види во графиконот горе десно).
Во споредба со минатогодишните статистички податоци кои беа собрани за потребите на иста ваква анализа, можеме да забележиме тренд на зголемување на процентот на  јавно  неизречените  и  необјавени  пресуди.
Конкретно,  согласно  минатогодишните податоци, судот во 88% од случаите јавно ја објавил пресудата, наспроти 12% во кои не го сторил тоа.
Меѓутоа, она што е за нас битно е дека согласно чл.406 од ЗКП, по објавување на пресудата, претседателот на советот или судијата поединец ќе ги поучи странките за правото на жалба, како и за правото на одговор на жалба.
Доколку пак е евентуално изречена условна осуда, судот има обврска да предупреди на значењето на условната осуда и условите на кои мора да се придржува обвинетиот, сега веќе осуден.
Дали на обвинетиот му се објаснети условите за жалба
Како што може да се забележи од погорниот графикон, во 24% од случаите, кои одговараат на 15 набљудувани расправи, судот не ги објаснил условите за жалба иако имал обврска да го стори тоа, без оглед дали обвинетиот бил со свој бранител на самата расправа или не.
Додека пак во 76% од расправите, кој процент одговара на 48 набљудувани расправи, судот постапил согласно закон.
Би напомнале дека овој податок не би бил фрапантен доколку би имале податоци дека во голема мера од случаите каде судот не ги објаснил условите за жалба, бил присутен бранител на обвинетиот, кој како професионалец би можел подоцна да го посоветува својот клиент за процесот на жалбената постапка, меѓутоа со овој податок не располагаме така што дополнително не би го коментирале.
Доколку направиме осврт и компарација на податоците кои се однесуваат на бројот на пресуди (осудителни) наспроти бројот на пресуди во кои има признание на вина би дошле до следниот заклучок прикажан во графиконот подолу:
Институтот на признание на вина во текот на постапките е видно во голема мера применуван.
Податоците упатуваат на висок процент на признание на вина во постапка, односно 64% од вкупниот број на следени предмети, наспроти редовните (осудителни) пресуди застапени со 36%.
Ова генерално се должи како на потребата и заложбата на бранителите на обвинетите на пониски казни, со оглед на тоа што при признание на вина процентуално се намалува и висината на казната, така и на веќе со години утврдените ставови и перцепции на судовите во поглед на обвинетите и неминовноста за нивна евентуална осуда, па врз основа на тоа и обвинетите се само повеќе или помалку осудени, но сепак осудени.
ЗАКЛУЧОЦИ И ПРЕПОРАКИ:
Опстојуваат детектираните проблемите за неуредната достава, а согласно на тоа и непојавувањето на странките, вештаците и сведоците на судските расправи.
Препорака: неопходно е да се разработи и подобри системот на достава до сведоците и воведување на ефикасен систем за електронска достава до странките и вештаците, како и активно вклучување на МВР во обезбедувањето на личните податоци.
Проблематична е практиката на неспроведување на обвинетите и притворени лица од казнено поправните установи.
Причините најчесто се должат на: проблеми во координација со системот за евиденција на спровод на лица лишени од слобода, или на недостаток на финансии или возила за спроведување на овие лица.
Препорака: унапредување на координацијата помеѓу органите и подобрување на АКМИС Системот, со цел отстранување на овие забележани проблеми.
Реално алоцирање на буџетски средства за нормално функционирање на судовите.
Во делот на воведните говори утврдена е практиката на несоодветно конципирање или изнесување на содржината на истите, на тој начин што истите се сведени на читање на обвинението, изнесување докази, апострофирање на претходната осудуваност на обвинетото лице, без при тоа да биде изнесена теоријата на случајот ниту пак определување на правните прашања по кои ќе расправа.
Препорака: Обезбедување на дополнителна обука на субјектите во кривичната постапка во однос на правилната примена на одредбите од ЗКП кои се однесуваат на воведните говори.
Признанието за вина, иако нов, е соодветно застапен институт во националниот систем на казнена правда и истото не зависи од видот на кривичното дело, иако почесто се применува за полесните кривични дела.
Вака добиените податоци го генерираат заклучокот дека овој институт е препознаен од страна на субјектите во кривичната постапка како ефикасна алатка за брзо, ефикасно и ефективно завршување на кривичните постапки.
При оценката на даденото признание забележана е несоодветна практиката од страна на судовите за прифаќање на манливи признанија, односно ситуации кога судот целосно не утврдил дали дадените признанија се свесни и/или доброволни.
Препорака: потреба од дополнителен тренинг на судиите со цел проактивна заштита на правдата во услови на дадено признание во текот на главната расправа, односно зголемување на нивната активна улога при оценката на даденото признание.
При оценката на даденото признание забележана е несоодветна практиката од страна на судовите за прифаќање на признанија без доволна фактичка поткрепеност.
Односно, во текот на редуцираната доказна постапка се изведуваат докази само за претходната осудуваност на обвинетото лице.
Препорака: реформа на ЗКП во насока на воведување на овластувањето на судот да побара од странките да изведат докази во количина и квалитет што се неопходни за судот да може целосно да го прифати признанието на вината на обвинетиот или воведување на одредби за одржување на посебно рочиште за утврдувањето на видот и за одмерувањето на висината на санкцијата.
Ретка примена на мерките за обезбедување присуство на обвинетото лице кои што може да бидат алтернатива на притворот, а чијашто ефикасност е призната во другите поразвиени системи на казнена правда.
Препорака: воведување на адекватен механизам за примена и контрола на полесните мерки кој на судот би му дал доволно податоци и гаранции за нивна ефикасна примена.
Овие механизми може да бидат воведени преку законски измени во ЗКП и во Законот за пробација преку инкорпорирање на овие мерки во надлежноста на пробациските служби.
Евидентирана е недоследност во законскиот ред на изведување на доказите со образложение дека се работи за економичност на постапката.
Препорака: да се следат одредбите од ЗКП во однос на редоследот на изведувањето на доказите.
Утврден е висок процент на неправилна примена на одредбите од ЗКП коишто се однесуваат на директното, вкрстеното и дополнителното испитување на сведоците и вештаците, што произлегува од недоволно совладаните техники за примена на истите од учесниците во постапката.
Препорака: потреба од дополнителен тренинг на странките во кривичната постапка за правилна примена на овие институти.
Неоправдано честа примена на овластувањето на судот на крајот од испитувањето на сведоците/вештаците да поставува прашања; активност на судот која во определени случаи дури прераснува во посебно испитување.
Препорака:  реформа  на  одредбите  од  ЗКП  во  насока  на  елиминирање  на  ова овластување на судот.
Утврдени се определени пропусти кај административните служби во судовите, огледани во несоодветни објави за времето и местото на одржување на рочиштата од судските предмети.
Препорака: зголемување на јавноста и транспарентноста на судовите преку јавно објавување на времето и местото на рочиштата, како на веб страната на судовите, така и во рамките на судските згради.
Повторно евидентирана практика на кршење на процесните права на одбраната преку ограничувањето на пристапот до доказите или отежнување на увидот во истите.
Препорака:  доуредување  на  одредбите  од  ЗКП  во  насока  на  елиминирање  на практиката на ограничен пристап на бранителите до доказите на обвинителството, како и преиспитување на донесените правила за висината на надоместокот на трошоците за увид и препис.
Тренд на зголемување на процентот на јавно неизречените и необјавени пресуди.
Препорака: доследна примена на одредбите од ЗКП за јавно изрекување и објавување на пресудите.
КОНФЕРЕНЦИЈА НА ОБСЕ ЗА МЕДИУМИ ВО ЈУГОИСТОЧНА ЕВРОПА ЗАКЛУЧОЦИ И ПРЕПОРАКИ
На конференцијата на ОБСЕ за медиумите во Југоисточна Европа, што се одржа на 10- 11 мај 2018 г., учествуваа над 150 учесници во Струга, на брегот на Охридското Езеро, како претставници на владата, граѓанското општество, медиумски здруженија, синдикати на новинари, јавните медиумски сервиси и професионалци од областа на медиумите, на која се разговараше за слободата на медиумите во регионот.
На петтата по ред конференција која се одржа по Конференцијата на австриското претседателство со ОБСЕ „Слобода на медиумите во Западен Балкан“ во февруари 2017 г., беа подвлечени бројните лични и професионални искуства на учесниците со напади врз безбедноста на новинарите, особено новинарките, и често опасните услови за работа со кои се соочуваат медиумските работници во регионот.
Дополнително, Конференцијата навлезе и во низа прашања кои се движат од јавните медиумски сервиси, при што учесниците повикаа на нивна поголема независност и финансиска одржливост, до најдобрите практики во областа на саморегуалацијата на медиумите, новите економски можности и предизвици, влијанието на дигитализацијата врз слободата на медиумите, и конечно, појавата на „лажните вести“, пропагандата и дезинформациите.
На првиот ден на конференцијата учесниците усвоија Декларација со која се осудува насилството врз Оливера Лакиќ, истражувачка новинарка во весникот „Вијести“ во Црна Гора, која беше застрелана вечерта на 8 мај 2018 година.
Декларацијата испрати силна порака на поддршка и солидарност до неа, вработените во „Вијести“ и сите новинари и медиумски работници кои се соочуваат со закани, напади и заплашување во регионот.
Безбедноста на новинарите сè уште е еден од најголемите предизвици во региониот и многу кривични дела против новинарите и медиумските куќи остануваат неказнети.
Во Декларацијата учесниците повикаа на независна, ефективна и брза истрага, а за сторителите на нападот, вклучувајќи ги и организаторите, да бидат изведени пред правдата.
Понатаму, Декларацијата нагласува дека секој напад врз новинар не само што го повредува правото на инволвираниот новинар, туку и го поткопува правото на јавноста „да знае“, владеењето на правото и самата демократија.
По шесте сессии на темите наведени погоре, Претставникот на ОБСЕ за слобода на медиумите ги претстави следните нецелосни наоди, заклучоци и препораки од дводневната конференција.
Овие препораки се однесуваат на повеќе засегнати страни во медиумската заедница и пошироко, вклучувајќи ги и регионалните креатори на политики и власти на секое ниво, академици, медиумски куќи, граѓанското општество, меѓународната заедница која работи во регионот, посредници и регулатори, синдикати и здруженија на новинари и самите новинари.
Учесниците во сесијата ги споделија своите лични и професионални искуства со закани, заплашување, насилни напади и хајки – онлајн и офлајн – со кои тие се соочиле во нивната работа.
Учесниците исто така разговараа за конкретните ризици со кои се соочуваат новинарките, вклучувајќи и заплашување, малтретирање и закани, со оглед на тоа дека се соочуваат со „двоен товар“ - таргетирани се заради полот и професијата.
Еден од најголемите предизвици кој беше споменат беше неможноста за изведување на сторителите на кривични дела против новинарите пред правдата, поради несоодветно правно спроведување или неактивност на институциите за спроведување на правдата и општата неказнивост за ваквите кривични дела.
Потребата од соодветни законски рамки за заштита на безбедноста на новинарите беше нагласена, како и важноста на правните лекови во случај на кривично дело и обврската на властите да обезбедат отчетност и да се борат против неказивноста.
Во одделни делови на регионот, и покрај постоењето на соодветна легислатива, имплементацијата и спроведувањето на истата се недовoлни и треба да се зајакнат.
Јавна и категорчна осуда, со солидарност со жртвите, на сите напади, заплашување и насилство врз новинарите и медиумските работници, кои вклучуваат, но не се ограничени на: хајки, следење, заплашување, насилно затворање на канцеларии, малтретирање на интернет, убиства, тортура, физичко насилство.
Вклучување на сите релевантни страни - имено националните власти, законодавната, извршната и судската власт, локалното и регионалното граѓанско општество, новинарски здруженија и медиумски куќи – во поддршка на истрагите и напорите за изведување на сторителите пред правдата и континуирано подигнување на свеста за заканата кон демократијата која ја претставуваат нападите на новинари и важноста од заштита на сигурноста и безбедноста на новинарите.
Препознавање на врската меѓу слободата на медиумите, правдата и владеењето на правото, со цел конкретните потреби на медиумската заедница да се одразат во соодветна легислатива, гонењето и заштитните механизми, вклучувајќи и полициска заштита по потреба; ова исто така бара соодветни човечки и финансиски ресурси за истрага и гонење, и политичка волја.
Да се продолжи да се повикува на спроведување брзи истраги на нападите против новинарите преку институциите за спроведување на правдата, сериозно третирање на таквите закани, без разлика дали се случуваат на или вон интернет, и да се обезбедат соодветни алатки за жртвите на закани, малтретирање, насилство, или заплашување.
за ова ќе биде потребно и обука и соработка помеѓу полицијата и обвинителите.
Охрабрување на едукација во редакциите и во медиумскиот сектор за обука на медиумските професионалци за самозаштита против малтретирање, заплашување и напади, вклучувајќи и конкретни обуки за дигитална безбедност и соодветни ресурси по настанувањето на заканата или нападот.
Едногласност и негување на солидарност на локални, национални и регионални нивоа за осуда на нападите, т.е. во соработка со меѓународната заедница, националните власти, политичарите, здруженијата на новинари и соодветните групи за застапување.
Препознавање на двојниот товар со кој се соочуваат новинарките и развивање на стратегија за полова инклузија за зголемување на нивната безбедност, на и вон интернет.
Додека учесниците утврдија дека властите усвоиле легислатива во некои области со цел да се подобрат работните услови на новинарите и медиумските работници, медиумскиот сектор продолжува да се соочува со сериозни предизвици.
Преовладуваат несигурни работни услови поврзани со социјалната безбедност, платите и договорите, кои ја прават работата несигурна.
Заедно со политичкото мешање и/или бизнис интересите, работните услови на новинарите и медиумските работници се често на неприфатливо ниско ниво.
Поради несигурните работни услови и економските предизвици со кои се соочуваат медиумските куќи, уредничката независност може да биде нарушена со финансиски и/или политички притисок.
Подигнување на свеста за несигурните работни услови на медиумските работници, кои се манифестираат во ниски плати, нередовно работно време, недостиг на здравствено осигурување, социјално осигурување и други бенефиции на вработените.
Свесноста треба да се подигне со јасна цел за унапредување на работните услови со цел да се обезбеди новинарите и медиумските работници да известуваат независно од политичкиот и економскиот притисок и без ризик од самоцензура.
Зајакнување, охрабрување и реформирање на синдикатите, конкретно за медиумските професии и новинарите, за да го зајакнат колективното преговарање, како за вработените лица така и за хонорарците кои работат онлајн и офлајн, воедно и негување на чувство на солидарност меѓу припадниците на професијата за зголемување на социјалните и работничките права, како што се социјалното осигурување, бенефициите за невработеност и здравственото осигурувуање.
Синдикатите треба да се признаат како легитимни претставници на новинарите.
Во отсуство на трудови синдикати, поврзување со сите релевантни државни инситуции, како што се трудовите инспекторати, за да се обезбеди почитување на националните социјални стандарди (работни договори, работни часа, плаќања за социјално осигурување) и примена на минималните национални стандарди.
Разгледување на можности за колективни договори во професијата како безбедносна мрежа и гаранција за континуирана професионална безбедност потребна за етичко новинарство, како и во другите професии.
Развивање и примена на политики и легислатива кои го заштитуваат плурализмот во медиумите, одржуваат компетитивност без прекумерно мешање на бизнисот или политиката кое може дополнително да ја притиска уредувачката линија на медиумите и новинарите.
Обезбедување транспарентност во финансирањето и финансиска независност на медиумите како клучни елементи за истите да се ослободат од надворешно мешање, особено кога финансирањето доаѓа од јавни тела.
Властите не треба да се обидуваат да влијаат на медиумскиот пазар преку скриени субвенции.
Оваа сесија се фокусираше на улогата на јавните медиумски сервиси (ЈМС) и законските рамки кои ја регулираат нивната организациска поставеност и програмите.
Учесниците разговараа за улогата на управните и програмските совети и нивната организација.
Посебен акцент беше ставен на најдобрите практики кои треба да ги регулираат нивните уреднички политики, стратешкaта насока и мандатот, како и потребите на општеството (јазични, културни, политички).
Бидејќи содржината што се произведува од ЈМС пред сѐ е во интерес на општеството и треба да остане во јавниот домен, одразувањето на културниот, етничкиот, социјалниот, јазичниот, религискиот состав на општеството и одржувањето на постојаниот интерес на јавноста беа идентификувани како битни за одржувањето на кредибилноста и исполнувањето на главниот мандат на ЈМС.
Учесниците исто така разговараа за потребата повеќе да се негува истражувачкото новинарство во ЈМС, со акцент на прашања кои влијаат врз општеството, одржувајќи професионални стандарди и уредничка независност.
Кадровското екипирање, вклучително и на програмските и управните совети, да се заснова на професионални заслуги, а не на лојалност на партијата, за да се задржи независноста од политичката сфера, земајќи го предвид мандатот од јавен интерес.
Развивање на индивидуални модели за финансирање на ЈМС согласно локалните услови, со оглед на непостоењето на единствен модел во регионален контекст што е пренослив, и со цел да се обезбеди нивна финансиска одржливост, придонесувајќи кон политичка независност.
Да се земе предвид културниот, етничкиот, социјалниот, јазичниот, религискиот состав на општествтото, со цел ЈМС да ги одразуваат сите гледишта застапени во општеството, согласно нивниот мандат од јавен интерес.
Поттикнување истражувачки стории и новинарство и во ЈМС, согласно најдобрите практики во секторот.
Негување на иновација во ЈМС за да се задржи публиката, нудење на онлајн и офлајн содржини кои се приспособени на потребите на општеството, вклучително и преку средства за програмирање и ширење на информациите онлајн (вклучително и преку нови технологии како што се апликации, онлајн содржини, социјални медиуми) како и проширување на изворите на приход.
Претставниците од регионот, особено здруженијата на новинари и интересните групи, предложија најдобри практики во врска со саморегулацијата и професионалните стандарди во медиумскиот простор.
Панелот заклучи дека доброволно прифатените етички стандарди од страна на здруженијата на новинари или во конкретните медиумски куќи им помагаат на медиумските работници независно и објективно да известуваат.
Во регионот, тешко е за советите за печатени медиуми и саморегулаторните механизми да постигнат финансиска независност и одржливост без донации или јавно финансирање, со оглед дека самите медиумски куќи се борат за приход и не се во можност да придонесат во советите.
Панелот меѓутоа заклучи дека се потребни соодветни финансиски и човечки ресурси за да се одржи уредничката независност и новинарската кредибилност.
Да се подигне свесноста за саморегулаторните механизми како значајна алатка во регионот за воспоставување професионални и етички стандарди во разноликиот медиумски простор, на доброволна основа.
Потребни се напори за нивна доследна имплементација.
Да се поддржи изготвувањето на саморегулаторни кодекси во духот на инклузивноста, транспарентноста и во интерес на општата јавност, согласно меѓународните стандарди и најдобрите практики.
Одржливоста на Советите за медиуми треба да биде приоритет за медиумската заедница, со оглед на нивната суштинска улога во олеснување на саморегулацијата на медиумите.
Да се промовира обука, едукација и подигнување на свеста во професијата за понатамошно негување на професионалните стандарди и независното известување.
Да се соработува со независни истражни механизми и самоиницијативни механизми како што се Омбудсманот, Советите за медиуми, независните комисии, заради адресирање на прашања во врска со етичкото и професионалното новинарство.
Стратегиите за дигитална писменост се важни за да можат новинарите и медиумските субјекти како и јавноста, ефективно да се вклучат во саморегулацијата на медиумите.
Фокусот на овој панел беше да се дискутира за влијанието на дигитализацијата врз медиумите и слободата на изразување и особено дали истото ја унапредува „демократизацијата“ на медиумскиот простор преку овозможување средства за изразување на граѓаните онлајн и платформа за новинарите со која ќе допрат до поширока публика.
Панелистите заклучија дека дигитализацијата исто така носи ризици со оглед дека корисниците на медиумите сега се изложени на повеќе информации и дезинформации.
Дигитализацијата радикално ги измени печатените медиуми, дури и некаде ги искорени.
Сесијата исто така се осврна на одговорноста на информативните портали кои допираат до широка публика, за да се земе предвид нивното директно влијание на ширењето на квалитетни вести
Зачувување, заштита и почитување на темелните човекови права и правата поврзани со слободата на изразување и пристап до информации, онлајн и офлајн.
Фокус на квалитетот на вестите наспроти квантитетот и брзата испорака во ерата на „демократизација“ на медиумите преку технологија.
Со оглед дека проверувањето на фактите треба да биде основата на новинарството, да се продолжи со зајакнување на кредибилитетот на медиумите преку проверка на факти, особено во онлајн сферата.
Не постои само еден модел за проширување на базата на приходи во дигиталната ера. Медиумите затоа треба да истражуваат и да експериментираат со различни финансиски модели.
Да се развие обука и да се промовира едукација во сферата на дигиталната писменост, како и да се подигнува свеста за трошоците за постигнување квалитетно новинарство.
Со оглед на честата употреба на терминот „лажни вести“, панелот целеше да се дефинира, во поконкретни термини, што сѐ спаѓа во терминот и како дезинформацијата [денес] e навидум позастапена отколку во минатото.
Учесниците заклучија дека додека појавата постоела отсекогаш, сепак [денес] е позастапена поради употребата на интернетот, со што полесно се шират непроверени информации и непрофесионално известување.
„Лажните вести“ не се само политички, стратешки конструирани информации со цел да се поткопа провереното ширење на кредибилни информации во јавната сфера, туку често се водени од бизнис интереси.
Државите не треба да усвојуваат законски забрани за „лажните вести“, невистинити вести или други слични термини кои се контрапродуктивни и се подлежни на злоупотреба.
Постоечките закони, вклучувајќи ги и законите за граѓанска одговорност за клевета, треба да обезбедат соодветни правни лекови за ширење на лажни информации кои му штетат на угледот.
Политичарите не треба да даваат или да охрабруваат изјави за кои знаат дека се лажни или кои покажуваат неодговорно занемарување на проверливите информации.
Политичарите не треба го користат терминот „лажни вести“ за да ги нападнат медиумските куќи или новинарите, затоа што тоа ја намалува довербата во медиумите и новинарството.
Властите и другите засегнати страни треба да се стремат да креираат слободна, независна и разнолика комуникациска средина во едно медиумско писмено општество, како најдобар метод за борба против ширењето на лажните информации.
Интернет - посредниците треба да имаат јасни полиси за ограничување или бришење на содржини кои треба да исполнуваат минимални гаранции за законски постапки и меѓународни стандарди за слобода на изразување.
Декларација на учесниците на Конференцијата на ОБСЕ за Југоисточна Европа за застрелувањето на новинарката Оливера Лакиќ
Ние, учесниците на Конференцијата на ОБСЕ за Југоисточна Европа, која се одржува во Струга на 10 и 11 мај 2018 г., силно го осудуваме пукањето во Оливера Лакиќ, истражувачка новинарка на весникот „Вјести“ во Црна Гора, вечерта на 8 мај 2018 г.
Испраќаме силна порака на поддршка и солидарност до Оливера Лакиќ, вработените во „Вјести“ и сите новинари и медиумски работници кои се соочуваат со напади, закани, и заплашувања во Црна Гора и во регионот на Југоисточна Европа.
Да се потсетиме дека ова не е изолиран инцидент. Г-ѓа Лaкиќ добиваше ужасни закани во 2011 г., беше претепана пред 6 години и имаше дваесет и пет напади и закани против новинари на „Вјести“, медиумски работници и имот уште од 2007 г.
Подвлекуваме дека многу новинари и медиумски работници ширум регионот на Југоисточна Европа редовно се соочуваат со напади, физички и онлајн закани и заплашувања.
Сепак, многу често постои неказнивост и многу од сторителите на кривичните дела против новинарите и медиумските работници во регионот никогаш не беа изведени пред лицето на првдата;
Забележуваме дека кривична истрага за пукањето во г-ѓа Лакиќ е отворена од државните власти и дека политичките лидери – имено претседателот, премиерот и претседателот на парламентот – јавно го осудија нападот.
Ги повикуваме државните власти на Црна Гора да осигураат дека истрагата за застрелувањето на г-ѓа Лакиќ ќе биде назависна, ефективна и брза и дека сторителите на нападот, вклучувајќи ги и огранизаторите, ќе бидат изведени пред лицето на правдата;
Политичарите и финкционерите не треба да создаваат непријателска атмосфера за медиумите преку своите изјави и постапки.
Тие мора да демонстрираат повисок степен на толеранција за критичкото новинастрво и да ја поддржат плуралноста на гласовите и мислењата во општеството.
Сите државни и недржавни субјекти треба да препознаат дека секој напад на новинар не само што ги повредува правата на конкретниот новинар, туку и го нарушува правото на јавноста да „биде информирана“, владеењето на правото и самата демократија.
На 30 јули, Собранието, без учество на главната опозициона партија, донесе одлука на 30 септември да се одржи консултативен референдум во врска со билатералниот договор со Република Грција, при што клучна одредба од договорот повикува на промена на уставното име на земјата во „Република Северна Македонија“.
Референдумското прашање за кое ќе одлучуваат гласачите е следното: „Дали сте за членство во ЕУ и НАТО со прифаќање на Договорот меѓу Република Македонија и Република Грција?”
Референдумот ќе се смета за успешен доколку учествува мнозинството од регистрираните гласачи.
Референдумот е првенствено регулиран со Уставот од 1991 година, Законот за референдуми и граѓански иницијативи (Законот за референдуми) од 2005 година и Изборниот законик од 2006 година.
Правната рамка за референдумот не содржи конкретни одредби за неколку клучни елементи од процесот, вклучувајќи и регулатива за кампањата.
ДИК воведе посебни правила за да ја разјасни правната рамка за овој референдум.
Со амандманите на Изборниот законик од јули 2018 се востанови времена Државна изборна комисија (ДИК) со шестмесечен мандат, каде сите членови се предложени од политички партии.
ДИК одржуваше редовни јавни седници и на својот веб сајт навремено ги објави сите записници од седниците, како и повеќето клучни одлуки и информации.
Граѓаните на возраст од најмалку 18 години имаат право на глас, освен оние на кои со судска одлука им е одземена деловната способност.
Избирачкиот список беше заклучен на 7 септември и тој содржи 1,806,336 лица со право на глас, од кои 2,694 се активно регистрирани за гласање во дијаспората.
Повеќето соговорници на Мисијата за набљудување на референдумот на ОДИХР не изразија голема загриженост околу точноста на избирачкиот список, и покрај тоа што е важно дали ќе се постигне прагот на излезност.
Официјалниот период за кампања почна на 30 јули, денот на распишување на референдумот.
Сепак, повеќето засегнати страни објавија дека ќе ги отпочнат кампањите на 10 септември.
Владини функционери, странски лидери и претставници и на ЕУ и на НАТО држеа јавни говори за придобивките од интеграцијата.
Иако во моментов нема активна кампања „Против“, 28 граѓански здруженија и една политичка партија, која во моментов не е претставена во Собранието, се залагаат за бојкот за да спречат референдумот да го достигне потребниот праг на излезност од 50 проценти.
Кампањата за бојкот е активна главно на социјалните медиуми, често користејќи потпалувачки речник.
Соговорниците на Мисијата на ОДИХР за набљудување на референдумот ја информираа Мисијата за набљудување на референдумот дека атмосферата во која работат новинарите е подобрена последниве години; сепак, се’ уште не се спроведени структурни медиумски реформи.
Законската рамка што го регулира однесувањето на медиумите во тек на референдумот е недоволно јасна.
На 3 септември Мисијата на ОДИХР за набљудување на референдумот го отпочна квалитативниот и квантитативниот мониторинг на медиумите, на 10 телевизиски канали.
На покана од Министерството за надворешни работи, Канцеларијата на ОБСЕ за демократски институции и човекови права (ОДИХР) основа Мисија за набљудување на референдумот на 27 август, за да го набљудува референдумот на 30 септември.
Мисијата на ОДИХР за набљудување на референдумот, предводена од Амбасадорот Јан Петересен, се состои од клучен тим од 13 експерти со седиште во Скопје и 20 долгорочни набљудувачи распоредени ширум земјата.
Членовите на мисијата доаѓаат од 18 земји-членки.
Од земјите-членки е побарано да обезбедат 250 кусорочни набљудувачи за да го набљудуваат гласањето ден порано, на 29 септември и отворањето, гласањето, пребројувањето и сумирањето на 30 септември.
По парламентарните избори во декември 2016, тогашната владејачка Внатрешна македонска револуционерна организација – Демократска партија за македонско национално единство (ВМРО-ДПМНЕ), освои најголем број пратенички места, но не можеше да обезбеди доволна поддршка за да формира влада, откако Демократската унија за интеграција (ДУИ) и другите партии на етничките Албанци го поддржаа Социјалдемократскиот сојуз на Македонија (СДСМ).
Претседателот го даде мандатот за формирање на владата на СДСМ и ДУИ дури по истекот на период на интензивни политички превирања.
Новата владејачка коалиција ја консолидираше својата позиција кога освои контрола над огромно мнозинство од општините на локалните избори во 2017 година.
Пристапувањето на земјата во Европската Унија (ЕУ) и Северно-Атлантскиот сојуз (НАТО) историски беше блокирано како резултат на немањето консензус меѓу земјите-членки на овие организации, поради спорот во врска со името на земјата.
На 17 јуни 2018, по една година интензивни преговори, земјата потпиша билатерален договор со Грција со кој, доколку биде одобрен, би го сменила своето уставно име во „Република Северна Македонија.
Одлуката да се одржи консултативен референдум за одобрување на договорот беше усвоена од Собранието на 30 јули, со 68 гласа „за“ и ниеден „против“.
Претставниците на опозицијата не беа присутни на гласањето.
За референдумот да се смета за успешен, мора да учествува мнозинството од регистрираните гласачи.
Спроведувањето на договорот многумина го сметаат за предуслов за интеграцијата во ЕУ и НАТО, а многу од соговорниците на Мисијата на ОДИХР за набљудување на референдумот сугерираат дека договорот ќе има и пошироко влијание врз регионалната политичка стабилност.
Претставниците и на ЕУ и на НАТО, вклучувајќи ги и нивните највисоки претставници, планираат да ја посетат земјава наредните седмици за да се нагласат придобивките од интеграцијата за граѓаните.
По референдумот, за уставните амандмани ќе биде потребно изгласување со двотретинско мнозинство во Собранието.
По донесувањето на амандманите, ќе биде потребно договорот да се усвои од парламентот на Грција.
Референдумот е првенствено регулиран со Уставот од 1991 година (со последни измени и дополнувања во 2011 година), Законот за референдуми и иницијативи на граѓаните (закон за референдуми) од 2005 година и Изборниот законик од 2006 година (со последни измени и дополнувања во 2018).
Иако Законот за референдум ги утврдува основните правила за референдумскиот процес, му недостигаат подробности за определени материјални прашања.
Законот за референдум предвидува дека одредбите од Изборниот законик се применуваат на референдумот, доколку не е пропишано поинаку.
Сепак, иако ќе важат одредбите на Изборниот законик за изборната администрација и за регистрација на гласачите, ДИК ја информираше Мисијата на ОДИХР за набљудување на референдумот дека правилата за водење и за финансирање кампања не се применуваат на референдумот.
ДИК усвои правила за да разјасни одредени аспекти од законската рамка, вклучувајќи го и дефинирањето и временската рамка за референдумската кампања, како и процедурите за гласање во дијаспората, разрешување спорови, како и процедури на денот на гласањето.
Законот за референдум бара прашањето за кое се одлучува да биде „прецизно формулирано и недвосмислено“, за граѓаните да можат да одговорат „за“ или „против“.
Прашањето што ќе се појави на гласачкото ливче гласи „Дали сте за членство во ЕУ и НАТО со прифаќање на договорот меѓу Република Македонија и Република Грција?”
Некои од соговорниците на Мисијата на ОДИХР за набљудување на референдумот изразија загриженост околу комплексната природа на прашањето, фокусот на обете интеграции во ЕУ и НАТО, и немањето експлицитна референца кон промената на уставното име на земјата.
Референдумот ќе го администрира администрација од три нивоа, составена од Државната изборна комисија (ДИК), 80 општински изборни комисии (ОИК), Изборна комисија на Град Скопје и околу 3,480 Избирачки одбори (ИО).
Покрај ова, 33 ИО ќе бидат воспоставени во дипломатско-конзуларните претставништва за гласање на дијаспората, а едно и во ДИК, за да го администрира гласањето на членовите на ИО распоредени во тие ДКП.
Амандманите на Изборниот законик од јули 2018 воспоставија привремена ДИК со шестмесечен мандат, којашто опфаќа седум члена, од кои три се жени.
Сите членови се предложени од парламентарните партии, четири од владејачката коалиција, вклучувајќи го и потпретседателот, а три од опозицијата, вклучувајќи го претседателот.
Покрај ова, Изборниот законик предвидува именување на заменик-генерален секретар; сепак, оваа позиција се’ уште не е дефинирана, ниту пополнета.
ДИК одржуваше редовни јавни седници, како и дополнителни работни состаноци што не се отворени за набљудувачите или за јавноста.
Јавните седници се водеа на ефикасен и колегијален начин.
До денес, ДИК усвои правилник за администрацијата на референдумот, ги најави официјалните седници и навремено ги усвои записниците од своите претходни седници.
ДИК ги објави повеќето свои одлуки и клучни информации на својот веб-сајт.
ОИК се составени од пет члена (и пет заменици) кои имаат мандат од пет години и се одбрани по случаен избор од редот на вработените во јавниот сектор.
ОИК го надгледуваат администрирањето на референдумот во секоја општина, ги назначуваат и обучуваат ИО, и управуваат со други технички подготовки.
ИО се состојат од три члена (и тројца заменици) кои се одбрани по случаен избор од редот на јавните вработени и се одговорни за водењето на избирачките места и спроведувањето на процедурите на гласање и пребројување.
За референдумот, ИО нема да вклучат и два времени члена предложени од партиите, како што е пропишано со Изборниот законик за обичните избори.
ДИК е обврзана да ги обучи членовите на пониските нивоа на изборни тела.
Поради доцнењето во финализирањето на содржината на прирачникот за изборите, ДИК нема да се придржува до својата оригинална временска рамка за обука.
ДИК ќе ги обучи ОИК, кои, од своја страна, ќе спроведат обука за ИО.
ДИК ќе спроведе и едукација на гласачите во врска со процедурите на денот на референдумот и за тоа како да ги лоцираат своите гласачки места.
Согласно со Уставот, граѓаните на возраст од најмалку 18 години имаат право на глас, освен оние на кои со судска одлука им е одземена деловната способност.
Според Изборниот законик, само лицата со регистрирана адреса и со важечка лична карта или биометриски пасош се вклучени во избирачкиот список.
Регистрацијата на гласачите е пасивна за гласачите во земјата.
Избирачките списоци се составуваат од ДИК врз основа на податоците од различните регистри на државјани и на население.
Јавниот увид во списоците се одржа од 9 до 23 август, кога гласачите можеа да ги проверат своите податоци онлајн и да се пријават во регионалните канцеларии на ДИК со барања за додавање, бришење или корекции на нивните лични информации.
ДИК го заклучи избирачкиот список на 7 септември и конечниот список содржи 1,806,336 лица со право на глас.
Министерството за надворешни работи ја информираше ДИК дека 2,694 гласачи се регистрирани за гласање во дијаспората.
Постапувајќи по претходните препораки на ОДИХР, властите отпочнаа операција за обновување на документите со истечена важност на лицата затворени во казнено-поправните установи.
Иницијативата резултираше со издавање на 260 нови лични карти.
Покрај ова, Министерството за внатрешни работи се обврза да го забрза процесот на обновување за сите гласачи со истечени документи и неговите канцеларии ќе бидат отворени во тек на викендот на референдумот за да им овозможат на гласачите да ги подигнат новите лични документи.
Повеќето соговорници на Мисијата на ОДИХР за набљудување на референдумот ги признаваат преостанатите прашања во однос на точноста на избирачките списоци; сепак повеќето соговорници не ја споменаа точноста на избирачкиот список како голема причина за загриженост за референдумот, и покрај релевантноста на прагот на излезност од 50 проценти.
ДИК објави дека официјалниот период на кампањата започна на 30 јули, денот на објавувањето на датумот на референдумот, но сите засегнати страни објавија дека тие ќе почнат да ја водат кампањата на 10 септември.
Кампањата “За” досега се фокусираше првенствено на интеграцијата во ЕУ и НАТО, а содржеше и висок степен на меѓународен ангажман, со странски лидери и претставници и на ЕУ и на НАТО во посета на Скопје за да го промовираат билатералниот договор и да ја охрабрат излезноста.
Собранието, како официјален предлагач на референдумот, ќе ја води кампањата „За“.
Владата создаде веб-сајт посветен на референдумската кампања, со порака „Излези за Европска Македонија“, и премиерот и министрите одржуваа информативни средби со гласачите ширум земјата.
Покрај ова, СДСМ се здружи со над 100 организации, главно од граѓанското општество, за да се залагаат за гласањето „За“.
Неколку од организациите водат одделни кампањи, фокусирајќи се на специфични теми поврзани со нивните поединечни мандати.
Додека ВМРО-ДПМНЕ го декларираше своето спротивставување на договорот за името, опишувајќи го како „капитулантски“, лидерите на партијата ја нагласуваат својата континуирана поддршка за членството во ЕУ и НАТО.
На 11 септември партија објави дека гласачите треба „да гласаат според сопствената совест„.
Иако досега нема активна кампања „Против“, 28 граѓански здруженија и една политичка партија, која во моментов не е претставена во Собранието, се залагаат за бојкот за да спречат референдумот да го постигне потребниот праг на излезност од 50 проценти.
Кампањата за бојкот е активна главно на социјалните медиуми и често содржи потпалувачки речник.
Владата распредели 80 милиони денари (приближно 1.3 милиони Евра) на Собранието за да ги потроши за реклами во медиумите во текот на референдумската кампања.
Координативно тело предводено од претседателот на Собранието, а кое ќе ги опфати и сите заменик-претседатели и координаторите на пратеничките групи, ќе биде одговорно за вршење директни исплати на ТВстаниците за закупеното телевизиско време.
ВМРО-ДПМНЕ ја критикуваше оваа одлука и го одби владиното финансирање, изјавувајќи дека не е во интерес на граѓаните да се користи јавно финансирање.
71 пратеник кои се декларираат дека ќе водат кампања за ставот „Да“ можат да поднесат реклами или да предложат поединци да им се придружат во залагањето за референдумот, користејќи го закупеното време.
Покрај ова, партиите и другите учесници може да ги самофинансираат своите кампањи преку приватни донации.
Сепак, правилникот на ДИК бара само Собранието, како официјален предлагач, да поднесе извештај за финансирање на кампањата, во рок од 30 дена од референдумот.
Неколку засегнати страни изразија загриженост до Мисијата на ОДИХР за набљудување на референдумот околу недоволната транспарентност што резултираше од ограничената регулатива за финансирање на кампањата.
Некои засегнати страни изразија загриженост до Мисијата на ОДИХР за набљудување на референдумот за можниот притисок врз државните службеници да гласаат и за злоупотреба на државни ресурси во владината кампања.
Медиумското опкружување се состои од бројни радиодифузери што функционираат, често со финансиски тешкотии, на релативно мал пазар.
Некои радиодифузери ја информираа Мисијата на ОДИХР за набљудување на референдумот дека атмосферата во која работат медиумите и новинарите е донекаде подобрена последниве години, иако медиумите остануваат подложни на политичко влијание.
Владата има изготвено амандмани на законската рамка со која се уредени медиумите, а со што се стреми да го подобри медиумското опкружување, но се’ уште не се спроведени структурни реформи.
Телевизијата останува далеку најважниот извор на политички информации, по што следат Интернет изворите.
Законската рамка што го регулира однесувањето на медиумите во тек на референдумската кампања е недоволно јасна поради конфликтните насоки од релевантните органи.
Правилникот на ДИК, објавен на 1 август, прави разлика меѓу „овластен предлагач“(Собранието) и сите други тела, и обврзува медиумите да дадат посебен простор за Собранието.
Сепак, последователното Упатство усвоено од Агенцијата за аудио и аудиовизуелни и медиумски услуги (ААВМУ) предвидува еднаков пристап кон медиумите за секој што е вклучен во водењето кампања околу референдумот.
Упатството на ААВМУ пропишува дека радио и телевизиските станици може да посветат вкупно 9 минути по час на рекламирање во врска со референдумот, покрај максималните 12 минути предвидени за редовните комерцијални огласи.
Неколку ТВ станици јавно изразија незадоволство од упатството на ААВМУ и побараа да им се дозволи да продаваат реклами за кампањата надвор од наменските 9-миутни термини за да ги максимизираат нивните комерцијални можности.
Здружението на новинари на Македонија исто така изрази загриженост дека плаќањето на политички реклами во медиумите со јавни средства ќе го засили влијанието на политичките партии врз медиумите и иивното известување за политичките процеси.
На 3 септември Мисијата на ОДИХР за набљудување на референдумот отпочна квалитативен и квантитативен медиумски мониторинг на 10 телевизиски канали за нивното покривање на референдумскиот процес.
Граѓаните и овластените претставници на предлагачот имаат право да поднесат поплаки до ДИК во рок од 24 часа во врска со неправилностите на денот на гласањето и сумирањето, и да ги обжалат одлуките на ДИК до Врховниот суд во рок од 48 часа.
ДИК ја информираше Мисијата на ОДИХР за набљудување на референдумот дека електронскиот систем за управување со предметите и поплаките, како што бара Изборниот законик, ќе се користи за управување со референдумските поплаки.
До сега ДИК нема добиено никакви поплаки.
ДИК постапува по поплаките во врска со составот на изборните органи и регистрацијата на гласачите.
Државниот завод за ревизија (ДЗР) и Државната комисија за спречување на корупцијата (ДКСК) се одговорни за поплаките поврзани со финансирањето на кампањите, односно злоупотребата на административните ресурси.
Одлуките на овие органи за овие прашања може да се обжалат пред Управниот суд.
Поплаките за повредите во кампањата кои се сметаат за кривични или граѓански прашања треба да се поднесат до основните судови.
ОИК нема надлежност над поплаките во врска со референдумот.
Според Изборниот законик, жалбите против одлуките на ДИК, а во врска со регистрацијата на гласачите се разгледуваат пред Управниот суд.
Сепак, според регулативата на ДИК, надлежноста за ова се префрла на Врховниот суд.
Изборниот законик и регулативата на ДИК предвидуваат набљудување на референдумот од страна на меѓународни и граѓански набљудувачи.
Само на домашни организации основани најмалку една година пред референдумот, и чиј статут ги вклучува принципите на заштита на човековите права им е дозволено да акредитираат набљудувачи.
Согласно законската рамка, само „предлагачот“ на референдумот, во овој случај Собранието, има право да именува еден специјален претставник да ја набљудува работата на референдумската администрација во секоја комисија и на секое избирачко место.
Две големи организации на граѓански набљудувачи веќе го отпочнаа своето набљудување.
МОСТ има долгорочни набљудувачи присутни во секоја општина, и тие ги набљудуваат административните подготовки и кампањата.
На денот на референдумот, МОСТ ќе има 1,500 набљудувачи, вклучувајќи и некои мобилни тимови, и ќе спроведува паралелна активност на сумирање на резултатите, на примерок од 33 проценти од вкупниот број гласачки места.
ЦИВИЛ – Центар за слобода ќе го набљудува референдумот со 250 до 300 акредитирани набљудувачи.
Мисијата на ОДИХР за набљудување на референдумот ја отпочна својата работа во Скопје на 27 август.
Шефот на Мисијата се сретна со Претседателот, Премиерот, Претседателот на Собранието, Министерот за надворешни работи, претставници на политичките партии, ДИК, Уставниот суд, медиумите, организации од граѓанското општество, Мисијата на ОБСЕ во Скопје, и резидентните претставници на меѓународната заедница.
Мисијата за набљудување на референдумот воспостави контакти со засегнатите страни во изборите на сите нивоа.
Парламентарното собрание на Советот на Европа (PACE) има намера да распореди делегација на набљудувачи за да го набљудуваат денот на референдумот.
Канцеларија за демократски институции и човекови права
ПОРАНЕШНА ЈУГОСЛОВЕНСКА РЕПУБЛИКА МАКЕДОНИЈА
Извештај за проценката на споделувањето на личните податоци од јавните регистри во процесот на ажурирање на регистарот на избирачи
Посета на експертот на ОБСЕ/ОДИХР
16 – 19 септември 2013 год.
Варшава 12 декември 2013 год.
ПОРАНЕШНА ЈУГОСЛОВЕНСКА РЕПУБЛИКА МАКЕДОНИЈА
ПРОЦЕНКА НА СПОДЕЛУВАЊЕТО НА ЛИЧНИТЕ ПОДАТОЦИ ОД ЈАВНИТЕ РЕГИСТРИ ВО ПРОЦЕСОТ НА АЖУРИРАЊЕ НА РЕГИСТАРОТ НА ИЗБИРАЧИ
ВОВЕД И БЛАГОДАРНОСТ
Канцеларијата за демократски институции и човекови права при ОБСЕ (ОБСЕ/ОДИХР), на покана од Државната изборна комисија (ДИК) на Поранешната Југословенска Република Македонија, испрати експертски тим во Скопје во периодот од 16 до 19 септември 2013 год. за да изврши проценка на начинот на кој се споделуваат личните податоци од регистрите на граѓани во процесот на ажурирање на регистарот на избирачи.
Експертскиот тим на ОБСЕ/ОДИХР се состоеше од г-динот Зоран Ѓоковиќ, Советник за миграции/слобода на движење при ОБСЕ/ОДИХР и г-динот Николај Вулчанов, меѓународен експерт.
Оваа посета на експертите претставува своевидно продолжение на препораките на Набљудувачката мисија за изборите (НМИ) на ОБСЕ/ОДИХР во обид да им се помогне на властите и другите релевантни чинители при спроведувањето на препораките.
Посетата е во согласност со заложбата на земјите членки на ОБСЕ која произлегува од Повелбата за европска безбедност од 1999 год., која воедно беше потврдена на Министерската конференција во Порто во 2002 год.
за брзо постапување по изборните проценки и препораки на ОБСЕ/ОДИХР.
Експертскиот тим пружи помош во процесот на ажурирање на податоците на избирачите врз основа на личните податоци, вклучувајќи ја и официјалната евиденција за идентитетот, виталните настани и местото на живеење, која се води во регистрите на граѓани, живеалишта и други регистри кои ги водат надлежните државни институции.
Тимот ја разгледа и соодветната регулатива и ги идентификуваше областите во кои може да се размислува за подобрување.
Со цел да се процени квалитетот на евиденцијата која се води во регистарот на државјаните и живеалиштата и како истиот влијае на точноста на избирачкиот список, исто така беше анализирана и административната рамка за водење на адресниот регистар.
Најпосле, тимот ги разгледа можните краткорочни и долгорочни мерки за да се зголеми ефикасноста при собирањето на личните податоци на гласачите, нивното ажурирање и споделување помеѓу институциите.
ОБСЕ/ОДИХР сака да ја искаже својата благодарност до ДИК за поканата и дадената можност за да се придонесе кон вложените напори за зголемена прецизност на избирачките списоци, како и за поддршката која ја пружи ДИК при организирањето на посетата на експертскиот тим и достапноста на вработените за учество во дискусии.
Воедно, ОБСЕ/ОДИХР сака да им искаже благодарност и на останатите институции и поединци за нивната достапност и отвореност да дадат свое видување на темите на кои се дискутираше за време на посетата (во Анекс 1 даден е преглед на сите соговорници), како и на Мисијата на ОБСЕ во Скопје за поддршката која му беше пружена на тимот.
ИЗВРШНО РЕЗИМЕ
Според Изборниот законик на „Поранешната Југословенска Република Македонија“ (понатаму: Изборниот законик), ДИК е надлежна за водење на регистарот на избирачи, според кој се води избирачкиот список, и за неговата точност.
До овој момент, ДИК има ограничени капацитети за да го води регистарот на избирачи па затоа регистарот на избирачи е во надлежност на Државниот завод за статистика (ДЗС).
Понатаму, од истата причина, ДИК не врши соодветна контрола на квалитетот на податоците во избирачките списоци.
При ажурирањето на регистарот на избирачи, ДИК ја користи само евиденцијата на витални настани и живеалиште која ја доставуваат институциите кои се надлежни во согласност со Изборниот законик.
Се чини дека ДИК допрва треба да развие методологија која ќе биде доволно детална за да може да се процени дали регистарот на избирачи содржи податоци кои би помогнале да се идентификува потенцијалното несовпаѓање на податоците на избирачите или можната злоупотреба на постапките за регистрирање на избирачи за кои е потребно понатаму да се постапи.
Според Изборниот законик, ДИК ги нема потребните законски овластувања за да изврши промена на податоците во регистарот на избирачи кој го доставуваат надлежните институции.
Иако при прегледувањето на регистарот на избирачи од страна на ДИК може да се јави потреба ДИК да провери одредени податоци од регистарот, сепак измените се можни само доколку тие се поткрепени со законски исправни лични податоци.
Ако неточните податоци не се должат на грешка при пренесувањето на податоци, тогаш сите недоследности во регистарот на избирачи и избирачките списоци се наследени од податоците добиени од страна на надлежните државни институции кои се законски одговорни за регистрирање и чување на податоците во регистарот.
Оттука, дискутабилно е дали ДИК треба да биде органот кој ќе е одговорен за разрешување на таквите недоследности.
Личните податоци на избирачите кои ги доставува Министерството за внатрешни работи (МВР) се главниот извор на податоци кој се користи за изготвување на регистарот на избирачи.
Во процесот на ажурирање на податоците од регистарот на избирачи, МВР дава законски исправни податоци за идентитетот на избирачите и нивното место на живеење.
Улогата на МВР е уште поголема поради фактот дека на избирачките списоци може да фигурираат само оние лица кои поседуваат важечки документ за идентификација издаден од МВР.
Затоа, исправноста на податоците кои ги доставува МВР директно влијае на исправноста на избирачките списоци.
Се чини дека МВР врши делумна контрола да се осигура дека податоците за пријавеното место на живеење се ажурирани.
Некои избирачи може да не живеат на живеалиштата на кои се пријавени затоа што не успеале да пријават кај надлежните власти дека извршиле промена на живеалиште.
Иако механизмот кој треба да ги натера граѓаните да ја исполнат својата должност да ја пријават промената на живеалиште е механизам кој се заснова на парични казни, потребно е да се размисли како да се изнајдат соодветни стимули за да се поттикнат граѓаните навремено да пријават промена на живеалиште за да се избегне ситуацијата во која ќе се задржи пријавеното живеалиште иако престанало да важи правото на закуп.
Избирачите кои имаат постојано престојувалиште или кои трајно живеат во странство добиваат патни исправи и се вклучени во избирачките списоци врз основа на адресата на нивното последно живеалиште во државата.
Употребата на последната адреса како критериум за издавање на патни исправи на овие граѓани треба да се разгледа за да се заштити нивното право на глас и да се осигура дека јавноста нема да смета дека избирачките списоци се надувани.
Управата за водење на матичните книги (понатаму: Управата) под Министерството за правда (МП) е надлежна за евидентирање на законски исправни лични податоци за идентитетот и виталните настани на државјаните.
Сепак, во процесот на ажурирање на податоците од регистарот на избирачи, улогата на Управата е ограничена на поднесување на податоци за починати гласачи до ДИК по пат на редовното ажурирање од страна на МВР и директно преку подрачните одделенија на ДИК.
Иако споделувањето на податоци за населението и избирачите генерално функционира, тоа се прави со помош на различни нивоа на технологија, вклучувајќи и проток на податоци кои се во хартиена форма или копирање на големо количество на податоци на компактни дискови, место да се овозможи директен онлајн пристап до податоците кои ги водат другите институции.
Краткорочно гледано, ДИК треба да развие збир на детални пребарувања за да се процени точноста на регистарот на избирачи и за да се овозможи тековно известување на јавноста за настанатите измени во регистарот.
Таквите активности би послужиле за уште повеќе да се зголеми довербата на јавноста во избирачките списоци.
ДИК исто така треба да изврши проверка на регистарот на избирачи со цел да открие податоци кои ќе треба понатаму да ги обработат институциите кои се надлежни за нивно водење и ажурирање.
Ова е особено важно кога се работи за податоци кои се однесуваат на бројот на промени на живеалишта во дадена општина и кога се јавува голем број на лица кои имаат пријавено престојувалиште на иста адреса.
Долгорочно гледано, би било корисно да се процени колку е исплатливо да се води регистар на избирачи паралелно со регистрите на населението кои ги води МВР или кои во иднина ќе ги води Управата за водење на матичните книги под МП.
Во тој контекст, треба да се размисли дали едно од овие две тела кои се законски надлежни за водење евиденција на личните податоци треба исто така да биде надлежно за составување на избирачките списоци врз основа на податоците со кои веќе располага, и дали може да се постигне политички консензус за донесувањето на таквата одлука.
Како алтернатива, можно е да треба целосно да се развијат капацитетите на ДИК за да може ја преземе одговорноста за водењето на регистарот на избирачи.
КОНТЕКСТ
Квалитетот на избирачките списоци е прашање кое е подолго време присутно.
За него се дадени коментари во извештаите од набљудувачките мисии за изборите на ОБСЕ/ОДИХР и заедничките мислења на ОБСЕ/ОДИХР и Комисијата за демократија преку правото при Советот на Европа (Венецијанската комисија).
Во овие документи се истакнува потребата да се ревидираат и пречистат избирачките списоци за да се зголеми нивната точност но и за да се зголеми довербата на јавноста во процесот на регистрирање на избирачите.
Во Извештајот на НМИ на ОБСЕ/ОДИХР за предвремените избори од 2011 год. се истакнува дека право на глас имале 1,82 милиони граѓани од вкупно население од околу 2,05 милиони жители.
Понатаму во Извештајот истакнато е дека ваквата разлика помеѓу бројот на евидентирани гласачи и бројот на жители во државата довело до „ (...) широко распространети сомнежи во врска со точноста на избирачкиот список (...)“ и се препорача „(...) да се изврши целосна ревизија и исправка на избирачкиот список.(...) Ревизијата и исправката треба да се фокусираат на ставките во списокот кои се однесуваат на починатите лица и граѓаните кои престојуваат во странство (...) “
По парламентарните избори во 2011 година и врз основа на широкиот политички договор, властите воведоа толкување на Членот 41(4) од Изборниот законик4, со кој по 29 февруари 2012 год. поимот „важечки исправи“ ќе значи издавање на нова лична карта или патна исправа (меѓународен пасош) со биометриски карактеристики.
За да се одговори на препораките дадени во Конечниот извештај на НМИ на ОБСЕ/ОДИХР за предвремените парламентарни избори од 2011 год., Владата формира Работна група за избирачкиот список во 2012 год. со задача да изврши ревизија на избирачкиот список и да дефинира активности во рамките на политиките со цел да се подобри точноста на избирачкиот список.
Работната група се концентрираше на следење на напредокот при издавањето на нови лични карти и патни исправи затоа што поседувањето на овие исправи претставуваше предуслов за остварување на избирачкото право.
На локалните избори кои се одржаа во март 2013 година вкупно 1.743.403 граѓани имаа право на глас и беа  регистрирани на избирачкиот список.
Во споредба со предвремените парламентарни избори од 2011 година, приближно 119.000 лица беа отстранети од избирачкиот список бидејќи не поседуваа лична карта или биометриски пасош.
Во конечниот извештај од овие избори, НМИ на ОБСЕ/ОДИХР изјави дека и покрај зголемената доверба во точноста на избирачкиот список сепак продолжија приговорите поврзани со него.
ОБСЕ/ОДИХР препорача „(...) Треба да се разгледа можноста за спроведување на ревизија на постапките за составување и одржување на Избирачкиот список. Со помош на јасни, координирани и транспарентни постапки точноста на Избирачкиот список ќе се зголеми, што ќе придонесе до подигање на јавната доверба во Списокот (...) “
Врз основа на Член 42 од Изборниот законик, евиденцијата на виталните настани кои го дефинираат личниот идентитет, како раѓање, смрт, брак или развод, како и регистрирањето на постојано живеалиште, претставуваат основа за составување на точен избирачки список.
Затоа тимот се фокусираше на процедурите, со цел да направи нивна проценка во контекст на собирањето, ажурирањето и споделувањето на личните податоци на граѓаните кои се однесуваат на виталните настани од матичната евиденција и евиденцијата на живеалиште со останатите институции.
НАОДИ ОД ПРОЦЕНКАТА
ВОДЕЊЕ НА РЕГИСТАРОТ НА ИЗБИРАЧИ
Регистарот на избирачи е уреден со Членовите 2, 5-6, 31 и 41 – 56 од Изборниот законик.
Право на глас имаат сите граѓани кои имаат наполнето 18 години, живеат во изборната единица или општина каде што се спроведуваат изборите и кои поседуваат важечка лична карта или пасош.
Граѓаните го остваруваат своето избирачко право во избирачкото место кое им е определено од страна на ДИК во местото каде што имаат пријавено живеалиште.
Изборниот законик не наведува услов кој ги обврзува избирачите да мора да живеат во изборната единица одреден временски период пред денот на изборите доколку сакаат да го остварат своето право на глас,.
Во согласност со Членот 41 (2) од Изборниот законик, ДИК е надлежна за да го води Регистарот на избирачи од кој потоа се вади избирачкиот список.
Сепак, поради тоа што надлежноста за водење на евиденцијата на избирачи беше пренесена од МП на ДИК во 2009 год., ДИК сè уште ги нема потребните ресурси за да го води регистарот на избирачи и да го составува избирачкиот список без надворешна поддршка.
Во согласност со Членот 203 од Изборниот законик, Државниот завод за статистика ќе продолжи да го води регистарот на избирачи сè додека Државната изборна комисија не биде во можност да го води регистарот на избирачи без надворешна помош.
Тимот беше известен дека ДИК смета дека доколку се извршат соодветни инвестиции за проширување на техничкиот капацитет, ДИК е сигурна дека ќе биде во можност самостојно да го води регистарот на избирачи.
Тимот исто така беше известен дека моментално ДИК спроведува проект за компјутеризација на подрачните одделенија и он-лајн поврзување со ДИК.
Истовремено се чини дека сè уште не се изготвени конкретни проекти и студии за изводливост чија цел би била да се изгради внатрешниот капацитет на ДИК да го води регистарот на избирачи.
Додека ДЗС ги обработува податоците од регистарот на избирачи и вади извод од избирачкиот список, ДИК го надгледува процесот на регистрирање на избирачи и ги координира активностите за добивање на податоци од другите институции кои имаат обврска да доставуваат податоци за ажурирање на избирачкиот список.
Во однос на доставувањето податоци за ажурирање на регистарот на избирачи, ДИК му доставува на ДЗС три вида на податоци, и тоа: првиот вид на податоци се однесува на податоците за распределувањето на избирачките места според областа каде се наоѓаат, при што се наведува од кои улици и адреси ќе се состои секое избирачко место.
Вториот вид на податоци се однесува на податоците за починати гласачи кои се собираат во подрачните одделенија на ДИК.
Третиот вид на податоци се однесува на барањата за промена на лични податоци во регистарот на избирачите кои ги поднесуваат избирачите директно во подрачните одделенија на ДИК.
За локалните избори во 2013 год, ДИК за прв пат ги испечати избирачките списоци за секое избирачко место, а списоците ги достави ДЗС.
Изборниот законик уредува кои законски исправни лични податоци се користат за ажурирање на регистарот на избирачи и кои се надлежните органи кои треба да ги достават овие податоци.
Со оглед на количеството на податоци кои ги доставува секоја установа до ДЗС за да се ажурира регистарот на избирачи, МВР се јавува како најважна институција која треба да ги обезбеди овие законски важечки податоци.
Податоците кои ги доставува МВР се засноваат на регистарот на издадени лични карти и патни исправи (со биометриски карактеристики), кој ги содржи сите податоци за идентификација на гласачите (име, презиме, име на еден од родителите), витални настани (датум на раѓање, податоци за починати избирачи) и живеалиште (адреса).
Всушност, податоците кои ги издава МВР за издадените лични карти и патни исправи, вклучително и нивната важност, директно определуваат кој ќе биде запишан на избирачкиот список.
МВР има обврска да ги достави овие податоци до ДИК два пати годишно, како и на наредниот ден од денот на распишување на изборите.
Покрај податоците добиени од МВР, ДЗС исто така редовно добива податоци за починатите гласачи.
Податоците ги собира ДИК преку своите подрачни одделенија врз основа на податоците за починати гласачи кои се поднесуваат во подрачните одделенија на ДИК преку подрачните одделенија на Управата за водење на матични книги под Министерството за правда.
Подрачните одделенија на ДИК исто така ги препраќаат податоците за лицата кои поднеле барање за ажурирање на нивните податоци во регистарот на избирачи со приложување на важечки документ за идентификација.
Вреди да се истакне дека според постојните процедури на ДЗС за обработка на евиденцијата од регистарот на избирачи, секој пат кога ќе се добијат ажурирани податоци од МВР (за починати гласачи или други лични податоци) кои се разликуваат од постојните податоци во регистарот, дури и кога се работи за податоци кои се добиени преку редовното ажурирање кое го вршат подрачните одделенија на ДИК, новодобиените податоци од МВР се податоците кои ќе се сметаат за исправни.
Податоците за улиците во базите на податоци на МВР и ДЗС се кодифицирани, што значи дека секоја физичка адреса е претставена со единствен код.
Врз основа на кодовите на улиците внесени во базите на податоци може да се воспостави врска помеѓу постојните и поранешните имиња на улиците.
Во тој поглед, Централниот регистар кој е одговорен за проверка на официјалните важечки имиња на улиците и нивните соодветни кодови е од клучно значење за да може да се осигура дека обете институции ги користат најновите и важечки податоци за имињата на улиците.
РЕГИСТРИ ЗА АЖУРИРАЊЕ НА РЕГИСТАРОТ НА ИЗБИРАЧИ
а) Евидентирање на витални настани
Евидентирањето на виталните настани, како раѓање, смрт, брак, како и други релевантни податоци за идентитетот (име, презиме, имиња на родителите) претставува еден од основните суверени прерогативи на државите преку кои државите ги евидентираат законски важечките податоци кои се однесуваат на идентитетот на лицето врз основа на кои државата го признава идентитетот на физичките лица, вклучувајќи ги и односите на лицето со други лица.
Евидентирањето на виталните настани и релевантните податоци за идентитетот се уредува со Законот за матичната евиденција со кој се одредува дека Управата за водење на матичните книги под МП е надлежна за водење, чување и ажурирање на евиденцијата.
Општо земено, основниот принцип кој се применува со законот е дека виталните настани се евидентираат во соодветниот регистар кој се чува во населеното место каде се случил настанот, освен во случај на исклучоците кои се наведени во законот.
Виталните настани се евидентираат во два оригинални примероци, на хартија.
Сите 32 подрачни канцеларии на Управата редовно ја известуваат Управата за евидентираните настани, а сите 173 месни канцеларии ја известуваат надлежната подрачна канцеларија двапати неделно.
Повеќето регистри кои ги води Управата се водат на хартија.
Тимот беше известен дека Управата е во процес на набавка на опрема со која ќе се овозможи електронско водење на регистрите.
За таа цел, Управата врши дигитализација на постојната евиденција на хартија, при што околу 20% од приближно 9 милиони хартиени записи кои се евидентирани и ажурирани уште од 1900 година веќе се внесени во електронската база на податоци.
Кога ќе биде готова, базата на податоци ќе ги содржи сите податоци од постојните матични книги на родени, умрени и венчани.
Управата планира да го заврши овој проект до јули 2015 год.
Управата нема намера да ги скенира и прикачува во базата на податоци оригиналните акти со кои се утврдува настанувањето на некој витален настан, туку податоците од евиденцијата рачно ќе се внесуваат во електронската база на податоци.
Управата исто така планира да ги спореди и провери податоците кои се чуваат во новата база на податоци со податоците за државјаните кои се чуваат во базата на податоци на МВР.
Подрачните одделенија на Управата доставуваат копија од потврдата за смртта по службена должност до: а) регистарот на родени во местото каде е родено лицето б) регистарот на венчани во местото каде е склучен бракот, в) соодветното подрачно одделение на МВР и г) соодветното подрачно одделение на ДИК во местото каде се наоѓа пријавеното живеалиште.
На крајот, податоците исто така се поднесуваат и до ДЗС за статистички цели.
Иако Управата е надлежна за евидентирање на личните податоци за идентитетот на државјаните, сепак таа не ги доставува овие податоци директно до ДИК за ажурирање на регистарот на гласачи.
Тоа го прави МВР кое ги собира податоците за идентитетот на лицето при процесот на издавање на лична карта и патна исправа.
Како дел од процесот на издавање на документи, МВР ги препишува потребните податоци за идентитетот на лицето од изводот од матичната книга на родените и од матичната книга на венчаните, кои ги издава Управата.
Поради фактот дека податоците за идентитетот на избирачот се добиваат преку посредна институција (МВР) а не директно од институцијата која е законски надлежна за регистрирањето (Управата), може да дојде до несовпаѓање на ажурираните лични податоци за идентитетот на лицето и личните податоци кои ги доставува МВР.
Ваквата можност постои поради тоа што кај МВР ќе се одрази промената на личните податоци дури кога овие податоци ќе ги пријави лицето во даден формат кога ќе бара да му се издаде нова лична карта или патна исправа.
Таквото несовпаѓање на податоците најмногу може да се јави во случај кога лицето врши промена на името или презимето.
Постои мала веројатност да дојде до вакви несовпаѓања на податоците во однос на другите витални настани како на пример раѓањето или умирањето затоа што подрачните канцеларии на Управата ги доставуваат овие податоци до МВР по службена должност.
Откако подрачните одделенија на Управата ќе ги проследат податоците за евидентираните смртни случаи по службена должност, овие податоци доаѓаат до ДИК преку три независни канали на комуникација.
Прво, Управата ги проследува овие податоци преку подрачните одделенија на ДИК.
Второ, истите податоци се проследуваат и до МВР кое ги доставува овие податоци до ДИК при првото закажано ажурирање на регистарот на избирачи.
Трето, податоците се проследуваат директно до ДЗС за нивна статистичка обработка.
Оттука, податоците кои директно се проследуваат до ДИК се вредни во поглед на ажурирањето на регистарот на избирачи само во периодот по добивањето на последното ажурирање од страна на МВР и додека да се финализира избирачкиот список непосредно пред изборите.
Секојпат кога МВР доставува податоци за ажурирање на регистарот на избирачи, тој веќе ги содржи сите податоци за починатите лица кои се претходно доставени до ДИК.
Тимот беше известен дека ДЗС врши детални проверки на сите недоследности во податоците (т.е. смртните случаи кои се пријавени од страна на подрачните одделенија на ДИК но кои не се пријавени од страна на МВР).
Се чини дека податоците за смртните случаи кои се испраќаат директно до ДЗС не се користат за ажурирање на регистарот на избирачи.
б) Пријава на живеалиште и издавање на лична карта и патна исправа со биометриски карактеристики
Во поглед на регистрирањето на гласачи, податоците за живеалиштето се користат за да се определи, врз основа на пријавеното живеалиште, најблиското избирачко место каде гласачот ќе може да го оствари своето избирачко право.
При локалните избори, од адресата на живеалиштето на гласачот исто така се определува во која општината некој може да се пријави како кандидат и во која општината лицето има право да гласа.
Покрај пријавеното живеалиште, правото на глас се определува и со поседувањето на важечка лична карта или биометриска патна исправа.
МВР е одговорно за водење и ажурирање на евиденцијата за пријава и одјава на живеалиштето и/или престојувалиштето на граѓаните, евиденцијата за издадени единствени матични броеви на граѓаните и евиденцијата за издадени лични карти и патни исправи.
Преку овој сеопфатен збир на регистри, МВР ги поседува сите лични податоци кои се релевантни за идентитетот, виталните настани и местото на живеалиште на секој граѓанин, вклучувајќи ги и податоците за личните карти и патните исправи кои им се издаваат на граѓаните, како и рокот на важност.
Вреди да се истакне дека во однос на законската надлежност за регистрирање на лични податоци, МВР е одговорно само за пријавување на живеалиштето, единствениот матичен број на граѓанинот и издавањето на лични карти и патни исправи.
За заведувањето на законски исправни податоци за идентитетот и за виталните настани одговорно е МП кое води посебни регистри каде се чуваат овие податоци.
Во процесот на пријавување на живеалиштето или издавање на лични карти и/или патни исправи, податоците за идентитетот МВР ги препишува од документираната евиденција за идентитет (како изводите од матична книга на родените или изводите за државјанство) кои ги издава Управата при МП.
Пријавување на живеалиште и издавање на документи за граѓани кои живеат во државата
Пријавувањето и одјавувањето на живеалиштето и/или престојувалиштето на граѓаните се уредува со Законот за пријавување на живеалиштето и престојувалиштето на граѓаните.
Во Член 2 од овој закон се наведува дека: „ Живеалиште е местото во кое граѓанинот се населил со намера во него постојано да живее и во кое има обезбедено стан за живеење.“
Граѓаните кои имаат намера постојано да живеат во државата, вклучително и лицата кои привремено престојуваат во странство, се должни во согласност со законот да  пријават живеалиште и да пријават промена на живеалиште.
Кога се менува живеалиштето, граѓанинот треба да се одјави од „старото“ живеалиште и да пријави „ново“ живеалиште во рок од осум дена.
Потоа, во рок од дополнителни петнаесет дена МВР треба да донесе решение за пријавената промена на живеалиштето.
Доколку МВР не донесе решение (за прифаќање или одбивање) на поднесеното барање за промена на живеалиштето, подносителот има право да започне долга жалбена управна постапка.
Живеалиштето на новороденчињата се пријавува при самото раѓање и со секоја последователна промена на живеалиштето на родителите.
Доколку не се пријави промена на живеалиштето во рамките на законски пропишаниот рок, се изрекува парична казна во износ од EUR 100 до EUR 500, во согласност со Член 16 од Законот за пријавување на живеалиштето и престојувалиштето на граѓаните.
За да се изврши пријавување на живеалиштето, граѓаните треба да поднесат документација со која се докажува дека лицето има право да престојува на одреден имот.
Постојат неколку прашања кои влијаат на точноста на евидентираните податоци во однос на пријавеното живеалиште.
Пријавувањето на живеалиштето, како и промената на живеалиштето, се врши по барање на граѓанинот, па оттука точноста на податоците за живеалиштето зависи од тоа дали граѓаните навремено ќе пријават каде точно живеат.
Сепак, откако граѓаните ќе извршат пријавување на живеалиштето, се чини дека МВР врши ограничена контрола за да определи дали тие и понатаму ќе продолжат да живеат на пријавеното место и дали престанала да постои правната основа врз која е овозможено пријавувањето на живеалиштето.
Законот предвидува дека лицето кое нема да пријави точно живеалиште ќе биде казнето.
Сепак, МВР нема механизам да утврди дали лицето сè уште ги исполнува условите за да го задржи живеалиштето кое е пријавено во одредено населено место.
Иако законот пропишува детална постапка за поднесување на жалба против решението за пријавување на живеалиште кое го донесува МВР, таквата постапка може да ја поведе само подносителот на барањето.
Истовремено, новиот сопственик не може да поведе постапка за прекин на пријавувањето на живеалиштето, доколку се стекнал со имот на кој е пријавено нечие живеалиште или доколку сопственикот раскинал договор за закуп со лицето кое има пријавено живеалиште на тој имот.
Пријавувањето на живеалиштето е тесно поврзано со личните карти и патните исправи затоа што доколку лицето го смени живеалиштето тогаш треба исто така да ги смени и документите за идентификација.
За сопствениците на личните карти и патните исправи, пријавувањето на промената на живеалиштето значи дека ќе треба да ги заменат овие документи затоа што адресата на живеалиштето е испечатена на двата вида документи.
Со оглед на тоа дека добивањето на нови документи за идентификација може да биде долготраен процес, граѓаните може да одлучат да го одложат пријавувањето на променатата на живеалиштето.
Регистрирање на граѓани и издавање на документи на граѓани кои престојуваат во странство
Граѓаните кои престојуваат во странство и кои поднесуваат барање за издавање на нова патна исправа или замена на старата мора, покрај другото, да обезбедат податоци за нивното живеалиште во Поранешната Југословенска Република Македонија11 и покрај фактот дека граѓанинот можеби нема намера да живее на пријавеното живеалиште.
Иако адресата на живеалиштето на граѓанинот генерално би укажувала на поврзаноста на лицето со одредено населено место во државата каде лицето би можело да ги оствари своите законски права и да ги исполни своите должности, лицата кои живеат во странство може да се во поинаква ситуација.
Ова особено важи за лицата од дијаспората и нивните потомци кои живеат во странство и честопати се и државјани на земјата во која живеат.
Во согласност со Членот 12 од Упатството за начинот на издавање на пасош и заеднички пасош на државјаните како и постапката за издавање на визи за тие пасоши, државјаните кои од било какви причини останат да живеат надвор од државата и кои не сакаат или не можат да пријават живеалиште на територијата на државата, барање за издавање на пасош поднесуваат до Министерството за внатрешни работи според местото на нивното последно живеење.
Сепак, во пракса, оваа одредба може да доведе до тоа овие лица да пријават живеалиште (адреса) на место каде повеќе немаат право да престојуваат.
На пример, може да се случи повеќе да не постои имотот на адресата на местото каде го пријавиле своето последно живеалиште или пак да се смени сопственикот.
Овој проблем со текот на времето дополнително се усложнува поради фактот дека потомците на лицето кое живее во странство исто така ќе имаат пријавено живеалиште на истото место каде е пријавено и последното живеалиште на нивните родители.
Граѓаните кои живеат во странство и имаат постојано живеалиште во државата се внесени во избирачкиот список според местото на нивното последно живеалиште и се обележани со ѕвездичка.
Граѓаните кои се селат во странство и планираат да живеат таму подолго од три месеци мора да ја пријават својата намера во подрачните одделенија на МВР, во пунктот на граничниот премин или во конзуларното претставништво во странство.
Во секој од овие случаи се испраќаат извештаи до МВР.
Претставниците на Министерството за надворешни работи го известија тимот дека се соочуваат со тешкотии при регистрирањето на смрт на граѓани во странство особено кога се работи за оние граѓани кои се трајно отселени во странство и кои немаат имот во Поранешната Југословенска Република Македонија.
в) Адресен регистар
Живеалиштето и престојувалиштето се пријавуваат на одредена адреса, вклучувајќи го и името на општината и градот или селото, името на улицата и куќниот број.
Постои база на податоци за административниот оддел на државата кој го води Централниот регистар, кој овозможува единствен дигитален код за секоја улица во градовите и селата каде има развиен уличен систем.
Не постои единствен дигитален код за куќните броеви, иако се чини дека Централниот регистар моментално работи на изготвување на оваа карактеристика, но сепак единствениот дигитален код за куќниот број не го содржи единствениот код на улицата.
Промената на имињата на улиците е во надлежност на советите на општините.
Промената на името на улицата влијае врз важноста на документите за лична идентификација и може да има последици врз обработката на избирачкиот список.
Тимот беше известен за поединечни случаи кога имињата на улиците на личните карти на гласачите се разликувале од имињата отпечатени на избирачкиот список.
Се чини дека е изнајдено решение со кое и „старите“ имиња на улиците (наведени на документите за лична идентификација) и „новите“ имиња на улиците биле испечатени на избирачкиот список.
Со оглед на тоа дека новите документи се воведени релативно скоро, разликата помеѓу официјалните имиња на улиците и имињата на улиците кои се отпечатени на личните карти/патни исправи досега се чини дека е незначителна, но со време може да се очекува дека несовпаѓањето на официјалните имиња на улиците со имињата испечатени на личните карти/патни исправи веројатно ќе се зголеми.
г) Споделување на податоци помеѓу државните институции
Експертите од тимот имаат впечаток дека иако се врши споделување на податоци за населението и избирачите, тоа се прави со помош на различни нивоа на технологија, вклучувајќи и проток на податоци на хартија или копирање на големо количество на податоци на компактни дискови, место да се овозможи директен пристап до податоците кои ги водат другите институции.
Единствениот матичен број на граѓанинот се користи како единствен критериум за поврзување на личните податоци од разни бази на податоци во процесот на ажурирање на личните податоци во регистарот на избирачи и за осигурување на интегритетот на личните податоци во базата на податоци.
Единствениот матичен број на граѓанинот исто така се користи како единствен идентификатор за ажурирање на податоците добиени во хартиена форма.
Евиденцијата на биометриски податоци кои се чуваат во базата на податоци на МВР има за цел да осигура дека секое лице има само една лична евиденција на која се назначува единствен матичен број и служи како заштита од создавање на повеќе евиденции со соодветен единствен матичен број кој би му припаѓал на едно исто лице.
Во тек е владиниот проект за интероперабилност на податоците помеѓу електронските бази на податоци кои ги водат надлежните органи.
Главната цел на овој проект е да се елиминираат можностите за дуплирање на активностите на различни институции при заведувањето на податоци и да им се овозможи на разни институции да имаат директен пристап до ажурираните податоци.
Не е јасно дали овој проект ќе даде практични резултати во поглед на евидентирањето на државјани и гласачи.
МВР и Министерството за информатичко општество и администрација, кои се задолжени за спроведувањето на проектот за интероперабилност, укажаа дека МВР, институцијата која е одговорна за најголемото количество на податоци населението и евидентирањето на избирачи, користи информатичката платформа која е застарена и дека со цел да се зголеми интероперабилноста на податоците потребно е да се надгради информатичката технологија која ја користи МВР.
Се планира ДИК и ДЗС да се вклучат во проектот за интероперабилност на податоците во рамките на втората фаза на проектот.
д) Овластување за промена на податоци во Избирачкиот список
ДИК има надлежност да ја надгледува исправноста на податоците во Избирачкиот список.
Членот 42 (1) од Изборниот законик наведува дека ДИК врши запишување, дополнување и бришење во Избирачкиот список по службена должност врз основа на податоци од матичните книги, евиденцијата за живеалиште и за државјанството, други службени евиденции и со непосредно проверување.
Оваа одредба уредува дека ДИК врши измена на избирачкиот список врз основа на официјални податоци од матичните книги но истовремено и дава надлежност на ДИК да врши измени преку директно проверување.
Што се подразбира под „директно проверување“ не е сосема јасно.
Се чини дека ДИК работи врз основа на претпоставката дека запишувањето, дополнувањето и бришењето во избирачкиот список смее да се врши само врз основа на важечки податоци од матичните книги и евиденцијата на живеалиште.
Иако некои членови на ДИК потврдуваат дека ДИК има надлежност да врши промена на регистарот на гласачи преку непосредно проверување, се чини дека не постојат процедури за таквиот вид проверка.
Сепак тимот беше известен дека честопати во процесот на ажурирање на евиденцијата на избирачи и во случаите кога не се совпаѓаат податоците добиени од различните институции, точните податоци се утврдуваат преку непосредно проверување.
Мала е веројатноста дека ДИК ќе добие надлежност да врши промена на податоците во регистарот врз основа на непосредно проверување, како на пример посети од врата на врата, без притоа да се осигура дека податоците законски се исправни.
Сепак, недостига прецизно правно појаснување на оваа конкретна одредба.
Тимот дојде до заклучок дека ДИК врши делумна проверка на избирачкиот список и дека не се испробани сите можности да се извршат пребарувања во базата на податоци на регистарот на избирачи кои би можело да укажат на потенцијални проблеми врзани за регистрирањето на избирачи, како на пример невообичаено голем број на пријавени живеалишта во одредени области непосредно пред вториот круг на гласање, или невообичаено голем број на жители регистрирани на дадена адреса.
Во ситуација во која регистарот на избирачи се заснова само на законски важечки податоци од матичните книги и евиденцијата на живеалиште, податоците во избирачкиот список ќе бидат исто толку точни колку што се точни податоците во матичните книги и евиденцијата на живеалиште.
Оттука точноста на избирачкиот список директно е поврзана со евиденцијата во матичните книги и евиденцијата на живеалиште, при што инспекцијата на избирачкиот список истовремено de facto ќе претставува инспекција на работењето на институциите кои ги обезбедуваат податоците.
Во такви околности, ДИК може само да истакне можни проблеми во однос на добиените податоци за ажурирање на регистарот на избирачи, но истовремено не може да се смета за одговорна за неточните податоци во избирачкиот список сè додека тие потполно се совпаѓаат со податоците добиени од страна на надлежните институции.
ПОДОБРЕНО СОБИРАЊЕ И СПОДЕЛУВАЊЕ НА ПОДАТОЦИТЕ ВО ИДНИНА
Општо земено, правната рамка ги содржи сите потребни регулативи за да се води точна евиденција на витални настани, живеалиште, лични карти и патни исправи.
Надлежните органи може да размислат за ажурирање на подзаконските акти со цел и натаму да се подобри пријавувањето на живеалиште на граѓаните.
Би било од корист дополнително да се ревидираат и условите за издавање на патни исправи на граѓаните кои се со постојан престој во странство.
За потенцијални подобрувања може да се зборува и краткорочно до среднорочно гледано, но и долгорочно гледано.
Краткорочните активности треба да предизвикаат веднаш да се вложат напори за да се врати довербата на народот, додека пак долгорочно гледано, потребно е да се донесат одлуки врз основа на широк политички договор за да се воведе транспарентен систем на регистрирање кој ќе се спроведе систематски и кој ќе влева доверба и почит кај јавноста.
МОЖНИ КРАТКОРОЧНИ АКТИВНОСТИ
Со цел да се зголеми транспарентноста на регистрирањето на гласачи, како една од мерките за јакнење на довербата ДИК може да изготви збир на пребарувања во базата на податоци за да го анализира регистарот на избирачи за да ја согледа состојбата по локалните избори од 2013 год.
Анализата може да се заснова на збир на пребарувања преку кои регистарот на избирачи ќе се пребара за да се увиди дали постојат групи на лица со повеќе евиденции.
Пребарувањето може да се врши редовно од страна на ДЗС во име на ДИК.
Како појдовна точка за изработката на таквите пребарувања може да се искористи Анекс 2 од овој извештај (Можни пребарувања за идентификување на потенцијални групи со повеќе евиденции), кој не треба да се сфати како сеопфатен пример кој не може да се надополни.
Понатаму, ДИК исто така може да изработи информативен лист за да може редовно да понуди за секоја општина статистички податоци за бројот на новоиздадените лични карти и патни исправи, новите пријави и одјави на живеалишта и други факти кои се релевантни за составувањето на точен избирачки список.
Исто така треба да се размисли за внатрешна уредба на ДИК со која ќе се регулира дека ваквите пребарувања ќе се вршат на редовна основа и јавно ќе се објавуваат.
За време на јавниот увид во избирачкиот список, овие пребарувања може секојдневно да се вршат и резултатите може секојдневно да се објавуваат.
Имајќи предвид дека ваквата анализа би значела и надгледување на работењето на другите институции кои понудуваат податоци во процесот на регистрирање на гласачи, потребно е да се размисли за постепено исфрлање на барањето дека ДИК врши надзор и е одговорна за точноста на податоците, а одговорноста да се префрли на оние институции кои се должни да достават податоци за ажурирање на избирачкиот список.
Треба да се размислува и во насока на ревидирање на постојните законски и подзаконски акти кои се релевантни за евидентирањето на витални настани, државјанство и живеалиште во насока на ажурирање на застарените прописи и проценување на можностите за натамошно усогласување на правната рамка, имајќи ги предвид моменталните технологии за водење на соодветните регистри.
Со ваквото ревидирање исто така може да се потврди и дека не постои дуплирање на напорите за пренесување на податоците од надлежните институции до ДИК.12  Потребно е да се направат законски и практични измени за да се осигура дека граѓаните ќе ја исполнуваат должноста да пријават промена на живеалиште.
Со таа цел, треба да се размисли како да се промовираат стимули за да се поттикнат граѓаните навремено да пријават промена на живеалиште за да не се сведе сè на санкции.
За да се осигура дека пријавено е точно живеалиште, сопствениците на недвижен имот треба да имаат механизам за да го оспорат пријавувањето на живеалиште на нивниот имот доколку лицето повеќе не живее на тој имот или доколку е истечен договорот за закуп.
Во однос на соопштувањето на податоци за починати лица, треба да се размисли овие податоци да се проследуваат од страна на Управата директно до ДЗС сметајќи дека ваквиот канал за проток а податоци веќе постои.
Со оглед на тоа дека Управата ги проследува овие податоци исто така и до МВР, за да се подобри процесот на соопштување на податоци за починати лица, подрачните одделенија на Управата треба да го известуваат ДЗС за починатите избирачи само во периодот по распишувањето на изборите, почнувајќи од последното ажурирање на регистарот на избирачи добиен од страна на МВР па сè до датумот кога се заклучува избирачкиот список.
Потребно е да се размисли за склучување на конкретни договори за навремено и по службена должност да се информираат сите институции вклучени во составувањето на избирачкиот список за промена на имиња поради склучување на брак или развод, за да се наведе и „старото“ и „новото“ име на избирачот на избирачкиот список.
Промената на живеалиште подразбира и промена на документите за лична идентификација, што може да ги одврати луѓето да ја пријават промената на живеалиште.
Како резултат на тоа, тие лица ќе бидат распределени на избирачки места на локации каде de facto не живеат.
Личните карти или патните исправи треба да се користат само за да се утврди идентитетот на гласачот а адресата не мора да се смета како податок за идентитетот на лицето.
Треба да се размисли и за отстранување на условот за гласачите кои имаат постојано живеалиште во странство и кои ги исполнуваат своите права и одговорности каде што живеат да пријавуваат адреса на живеалиште во ПЈРМ.
Тие треба само да го пријават местото од кое потекнува семејството како доказ за поврзаност со земјата од која потекнуваат.
МОЖНИ ДОЛГОРОЧНИ АКТИВНОСТИ
Долгорочно гледано, Изборниот законик пропишува дека ДИК треба да ги изгради внатрешните капацитети да врши обработка на регистарот на избирачи за да ги чува податоците за избирачкиот список.
Со таа цел, ДИК треба да работи на изготвување на технички опис за спроведување на таквиот систем кој треба да ги опфати и соодветните човечки ресурси и да ги дефинира годишните оперативни трошоци пред да се премине на имплементација на системот.
Имплементацијата на ваквиот систем може да се процени од аспект на исплатливоста на водењето на регистар на избирачи паралелно со други регистри на државјани, а особено во споредба со постојниот регистар кој го води МВР, или некој друг регистар на граѓани кој допрва ќе се изготви во Управата.
За да се осигура точна распределба на гласачите на најблиските избирачки места, треба да се размисли да се надгради базата на податоци за улици и адреси која ја води Централниот регистар и истата да се трансформира во адресен регистар по пат на воведување на единствени дигитални кодови на ниво на број на куќа, влез и стан.
Со овој пристап и понатаму ќе се зајакне создавањето на уникатната врска помеѓу идентитетот на лицето и географската локација.
Како последица, регистарот на живеалишта ќе се заснова на регистарот на државјани кој ги содржи податоците за идентитетот на сите жители и на адресниот регистар во кој ќе се опфатени сите постоечки адреси.
Може да се размисли и да се даде приоритет на ДЗС и ДИК во проектот за интероперабилност на податоци, што во моментов игра важна улога во составувањето на избирачкиот список.
Исто така би можело да биде од корист во иднина да се процени колку е исплатливо да се води регистар на избирачи истовремено со регистрите на државјани кои ги води МВР или ќе ги води Управата под МП.
Во овој контекст, треба да се размисли дали овие две тела кои се законски надлежни за евидентирање за личните податоци на граѓаните треба да бидат одговорни и за составување на избирачкиот список врз основа на податоците кои веќе ги имаат, и дали треба да се постигне политички консензус за ваквата одлука.
Оваа проценка треба да ги земе предвид тековните подобрувања во управувањето со лични податоци преку проектот за воспоставување на електронски регистар на државјани, создавање на технички услови за интероперабилност на дигиталните податоци складирани во базите на податоци на надлежните институции и фактот дека ДИК нема овластувања да ги менува личните податоци во регистарот на избирачи доколку тие противречат на законски исправните податоци.
Друга алтернатива е потполно да се развијат капацитетите на ДИК за да ја преземе одговорноста за водење на регистарот на избирачи.
За ОБСЕ/ОДИХР
Канцеларијата за демократски институции и човекови права (ОБСЕ/ОДИХР) е главна институција на ОБСЕ за обезбедување помош на земјите членки „за обезбедување на целосно почитување на човековите права и основните слободи, за придржување кон владеењето на правото, за унапредување на начелата на демократијата и (…) за изградба, зацврстување и заштита на демократските институции, како и унапредување на толеранцијата во целото општество“ (Документ од самитот во Хелсинки од 1992 г.).
Ова се нарекува Човекова димензија на ОБСЕ.
ОБСЕ/ОДИХР со седиште во Варшава (Полска) беше создадена во 1990 г. како Канцеларија за слободни избори на Самитот во Парис, а започна со работа во мај 1991 г.
Една година подоцна, името на Канцеларијата беше променето за да го отсликува својот проширен мандат и да ги вклучи човековите права и демократизацијата.
Денес во своите редови вбројува кадар од 130 лица.
ОБСЕ/ОДИХР е водечка агенција во Европа во полето на набљудување на избори.
Секоја година таа го координира и го организира испраќањето на илјадници набљудувачи кои имаат за цел да оценат дали изборите во регионот на ОБСЕ се спроведуваат во согласност со Заложбите на ОБСЕ, другите стандарди за демократски избори и националното законодавство.
Нејзината единствена методологија обезбедува детална слика за целиот изборен процес.
Преку проекти за поддршка, ОБСЕ/ОДИХР им помага на земјите членки на ОБСЕ да ја подобрат својата изборна рамка.
Активностите за демократизација на канцеларијата вклучуваат: владеење на правото, законодавна поддршка, демократско владеење, миграција и слобода на движење и родова еднаквост.
ОБСЕ/ОДИХР секоја година спроведува одреден број специјално наменети програми за поддршка кои се стремат да ги развиваат демократските структури.
ОБСЕ/ОДИХР исто така им помага на нејзините земји членки во исполнувањето на нивните обврски во унапредувањето и заштитата на човековите права и основните слободи во согласност со заложбите на човековата димензија на ОБСЕ.
Ова се остварува преку работа со најразлични партнери заради градење соработка, капацитети и обезбедување експертиза за тематски области, вклучително и оние за човековите права, во рамките на борбата против тероризмот, унапредувањето заштитата на човековите права кај лица жртви на трговија со луѓе, едукација и обука за човекови права, следење на и известување за човековите права, како и женските човекови права и безбедност.
На полето на толеранцијата и недискриминацијата, ОБСЕ/ОДИХР им обезбедува поддршка на своите земји членки при зацврстувањето на нивниот одговор кон омразата и случаите на расизам, ксенофобија, анти-семитизам и други форми на нетолеранција.
Активностите на ОБСЕ/ОДИХР поврзани со толеранцијата и недискриминацијата се фокусираат на следниве области: законодавство; обука за органите на прогонот; следење, известување и проследување на справувањето со кривични дела и инциденти поврзани со омраза, како и едукациски активности за унапредување на толеранцијата, почитта и взаемното разбирање .
ОБСЕ/ОДИХР игра советодавни улога за нејзините земји членки по однос на нивните политики кон Ромите и Синтите.
Таа го унапредува градењето на капацитетите и вмрежувањето на заедниците на Ромите и Синтите и го поттикнува учеството на претставниците на Ромите и Синтите во органите за креирање на политиките.
Сите активности на ОБСЕ/ОДИХР се спроведуваат преку блиска координација и соработка со земјите членки на ОБСЕ, институциите на ОБСЕ и нејзините канцеларии на теренот, како и со другите меѓународни организации.
Повеќе информации се достапни на веб страната на ОДИХР (www.osce.org/odihr).
Канцеларија за демократски институции и човекови права на ОБСЕ
Набљудувачка мисија на изборите
Предвремени парламентарни избори 2011
поранешна југословенска Република Македонија
Периодичен извештај Бр. 1
6 мај – 15 мај
20 мај 2011
I. ИЗВРШНО РЕЗИМЕ
Собранието гласаше за своето распуштање на 15 април 2011, при што беа распишани предвремени парламентарни избори кои ќе се одржат на 5 јуни.
Ќе се избираат вкупно 123 пратеници, вклучително, за прв пат, по еден пратеник од трите новосоздадени изборни единици надвор од земјата.
Ова се први избори кои се спроведуваат откога се воведоа значителни измени на Изборниот законик во април 2011.
Измените се осврнаа на неколку од препораките кои претходно беа понудени од страна на ОБСЕ/ОДИХР, меѓутоа, неколку прашања кои подигаат загриженост остануваат неразгледани.
Шеснаесет политички партии и две коалиции ќе земат учество на претстојните избори.
Државната изборна комисија (ДИК) отфрли една листа на кандидати на политичка партија и една листа на кандидати на група избирачи.
Предизборниот период беше тензичен и одбележан со жестока реторика, при што двете коалиции меѓусебно се обвинуваа за сторени акти на заплашување на гласачите.
Официјалната 20-дневна изборна кампања започнува на 16 мај.
Неколку партии веќе активно започнаа да се промовираат себеси преку рекламирање во дневниот печат, на билборди и преку дистрибуција на изборни материјали.
ДИК објави дека ќе го разгледа прашањето околу предвременото започнување на изборни кампањи, само ако добие таков приговор од учесниците на изборите.
Во моментот на известување, не е поднесен ниту еден приговор.
Конечниот број на регистрирани гласачи изнесува 1.821.122, вклучително и 7.258 регистрирани гласачи кои гласаат надвор од земјата.
Избирачките списоци беа објавени за увид од страна на јавноста во период од 25 април до 4 мај, при што 18.662 гласачи извршиле увид во избирачките списоци во локални канцеларии, преку програма за пребарување на интернет и преку испраќање електронски пораки до канцеларијата на ДИК која беше воведена за таа намена.
Изборите се спроведуваат од страна на три нивоа на изборна администрација, кои ја вклучуваат ДИК, 84 Општински изборни комисии (ОИК) и 2.976 Избирачки одбори (ИО).
За прв пат, 36 дополнителни ИО ќе бидат испратени во дипломатските и конзуларните канцеларии во странство за да го спроведат гласањето надвор од земјата.
Седниците на ДИК се отворени за набљудувачите, медиумите и јавноста.
Оние седници кои ги набљудуваше Набљудувачката мисија за избори (НМИ) на ОБСЕ/ОДИХР беа мошне политизирани.
Дискусиите и гласањето се одвиваат строго според партиски линии, особено во присуство на медиумите.
Кога медиумите отсуствуваа од седниците дискусиите на ДИК беа порелаксирани и со поголем консензус.
Во земјата постојат голем број медиуми, а телевизиите се главен извор за црпење политички информации.
Советот за радиодифузија усвои правилници со кои се уредува медиумското покривање во текот на периодот кога трае изборната кампања, а за прв пат досега, исто така и предизборниот период.
НМИ на ОБСЕ/ОДИХР ги започна своите активности во Скопје на 6 мај, со главен тим сочинет од 12 членови.
На 9 мај, низ целата земја испрати вкупно 20 долгорочни набљудувачи.
II. ВОВЕД
Собранието гласаше за своето распуштање на 15 април 2011, при што беа распишани предвремени парламентарни избори кои ќе се одржат на 5 јуни.
Во очекување на официјална покана од Министерството за надворешни работи, Канцеларијата за демократски институции и човекови права на ОБСЕ (ОБСЕ/ОДИХР) испрати своја Мисија за проценка на потребите која престојуваше во Скопје од 5 до 7 април.
Врз основа на препораката на Мисијата за проценка на потребите на ОБСЕ/ОДИХР, на 6 мај2 беше воспоставена Набљудувачката мисија за избори (НМИ).
НМИ на ОБСЕ/ОДИХР, предводена од страна на Г-дин Џулијан Пил Јејтс, вбројува главен тим составен од 12 члена, сместен во Скопје и 20 долгорочни набљудувачи кои се распоредени на 10 места низ целата земја.
ОБСЕ/ОДИХР побара од нејзините земји членки да испратат 300 краткорочни набљудувачи кои ќе ги следат постапките на денот на изборите.
ОБСЕ/ОДИХР има набљудувано 11 избори во земјата.
III. ПОЛИТИЧКИ КОНТЕКСТ
Изборите на 5 јуни ќе бидат втори по ред предвремени парламентарни избори.
Овие избори беа распишани по продолженото бојкотирање на Собранието од страна на Социјалдемократскиот сојуз на Македонија (СДСМ), како и неколку други опозициски партии.
Бојкотот започна на 28 јануари, како одговор на замрзнувањето на сметките на четири медиуми, како дел од кривична истрага поврзана со сопственикот на А1 Телевизија.
На последните парламентарни избори одржани на 1 јуни 2008 г. Коалицијата предводена од Внатрешната македонска револуционерна организација – Демократска партија за македонско национално единство (ВМРО-ДПМНЕ) доби 63 собраниски мандати, Коалицијата Сонце предводена од СДСМ 27, Демократската унија за интеграција (ДУИ) 18, Демократската партија на Албанците (ДПА) 11 и Партијата за европска иднина (ПЕИ)
Потоа беше формирана владина коалиција од страна на Коалицијата предводена од ВМРО-ДПМНЕ, заедно со ДУИ и ПЕИ.
IV. ПРАВНА РАМКА И ИЗБОРЕН СИСТЕМ
Изборниот законик претставува највисок закон што ги уредува парламентарните избори.
Овој Законик беше изменет во април 2011 г. со мала предност на мнозинство гласови, при што опозициските партии го бојкотираа гласањето во Собранието.
Бидејќи најголем број од изборните рокови беа скратени за по пет дена во случај на спроведување предвремени избори, се постави прашање дали потребните подготовки и досегот на информациите до изборните чинители ќе можат да бидат спроведени навреме.
Изменетиот Изборен законик се осврнува на неколку препораки кои беа претходно понудени од страна на ОБСЕ/ОДИХР.
Меѓутоа, одреден број на случаи на загриженост остануваат неразгледани, вклучително и: кусата временска рамка за судовите и органите за спроведување на изборите да ги претресат и да одлучуваат по приговорите; забраната за поднесување на приговори по пошта; непојаснетото продолжување на уживањето на правата да се биде кандидат за оние кои веќе ги отслужиле своите казни за сторено кривично дело; како и ревидираните максимални износи на донации кои се даваат од трговските друштва за финансирање на изборните кампањи.
Вкупно 123 пратеници за Собранието ќе се избираат со мандат во траење од четири години.
120 пратеници ќе се избираат, според пропорционалниот изборен модел, во шест изборни единици, и за прв пат, по еден пратеник, според мнозинскиот изборен модел, од трите нови изборни единици за гласање надвор од земјата, во Европа и Африка, Северна и Јужна Америка, како и од Австралија и Азија.
Транспарентноста на финансирањето на кампањите беше подобрено со воведување на условот партиите да поднесуваат до ДИК, Државниот завод за ревизија и Државната комисија за спречувањеe корупција, периодични извештаи за нивните трошоци за изборните кампањи.
Таквите извештаи потоа мора да бидат објавени на веб-страниците на овие институции.
Меѓутоа, не се предвидуваат никакви рокови за потврдување на извештаите кои се поднесени пред денот на изборите.
V. ИЗБОРНА АДМИНИСТРАЦИЈА
Изборниот законик предвидува три нивоа на изборна администрација кои ја вклучуваат ДИК, 84 Општински изборни комисии (ОИК), 2.976 Избирачки одбори (ИО) во земјата, како и до 50 ИО за гласањето надвор од земјата, сместени во дипломатските и конзуларни претставништва во странство.
ДИК е постојан орган чиј состав се именува од страна на Собранието со мандат во траење од четири години.
ДИК има 7 члена и е одговорна за надгледување на општите подготовки на изборите.
Претседателот на ДИК и два нејзини члена се именуваат од страна на парламентарните опозициски партии, додека Потпретседателот и трите преостанати членови се именуваат од страна на владеачките партии.
Сегашниот состав на ДИК беше именуван во 2008 г, меѓутоа, Претседателот поднесе оставка на 23 февруари 2011, при што на 12 април Собранието именуваше негов наследник.
Седниците на ДИК се отворени за меѓународните и за домашните набљудувачи од организациите на граѓанското општество, како и за медиумите.
Седниците на ДИК што досега беа набљудувани се покажаа мошне политизирани.
Дискусиите и гласањето се одвиваа строго според партиски линии, особено кога медиумите беа присутни.
Кога медиумите отсуствуваа од седниците, дискусиите на ДИК беа порелаксирани и одлучувањето се одвиваше со поголем консензус.
Општинските изборни комисиисе одговорни за надгледување на изборната постапка во секоја од општините.
Тие се професионални органи составени од по пет члена, а членството се избира по случаен избор од редовите на државните службеници и кадарот од јавните служби.
Сите членови на ОИК се новоназнечени на 26 април со мандат во траење од пет години.
Избирачките одбори се одговорни за посебни избирачки места пред и на денот на изборите.
Членовите на Избирачките одбори се прави преку мешовит модел на професионалци и политички назначени членови, при што по еден член се номинира од страна на владејачките политички партии, по еден од опозициските, а трите останати, по случаен избор, од редовите на кадарот што работи во јавните служби.
Сите органи за спроведување на изборите од пониско ниво го следеа начелото за „соодветна и правична“етничка и родова застапеност.
Меѓутоа, ДИК во својот состав вбројува само една жена.
ДИК спроведе програма за задолжителна обука за изборните комисии од пониските нивоа, која започна на 4 мај и која ги вклучи и Избирачките одбори коиќе одат на избирачките места да го спроведат гласањето надвор од земјата.
VI. ИЗБИРАЧКИ СПИСОК
Одговорноста за ажурирање и за одржување на Избирачкиот список и припаѓа на ДИК.
Јавниот увид на извадоците од Избирачкиот список се случи во период од 24 април до 4 мај.
Извадоците беа достапни за увид во регионалните и локалните канцеларии на ДИК, на програмата за пребарување на веб-страницата на ДИК и преку испраќање електронска порака до посебна канцеларија на ДИК.
Според информациите кои беа објавени на веб-страницата на ДИК, 18.662 лица извршиле увид во своите податоци во текот на овој период, од кои, 42 лица биле ново запишани, 756 биле избришани по службена должност,8 6 починати лица биле избришани на барање на граѓани, биле побарани 210 промени на личните податоци од страна на граѓани и 24 лица се пријавиле да бидат запишани, но нивните барања биле отфрлени.
ДИК на 15 мај објави дека конечниот Избирачки список за Парламентарните избори 2011 содржи 1.821.122 гласачи, што е околу 29.000 повеќе во споредба со Претседателските и локалните избори од 2009.
Вкупно 7.258 лица се регистрирале за гласање надвор од земјата.
4.653 во Изборната единица седум која ја опфаќа Европа и Африка, 1.832 во Изборната единица осум која ја опфаќа Северна и Јужна Америка и 773 во Изборната единица девет, која ја опфаќа Австралија и Азија.
VII. КАНДИДАТИ И АТМОСФЕРА НА КАМПАЊАТА
На Парламентарните избори може да учествуваат кандидати кои се предлагаат од политички партии, коалиции на политички партии или пак од независни кандидати предложени од страна на групи избирачи.
До ДИК, до истекот на рокот на 5 мај, беа поднесени Листи на кандидати од страна на две поголеми коалиции, едната предводена од страна на СДСМ, а другата од страна на ВМРО-ДПМНЕ,10 како и шеснаесет политички партии кои ќе се натпреваруваат на овие избори.
ДИК ги отфрли Листите на кандидати на една политичка партија и една група избирачи.
Иако официјалниот почеток на изборната кампања е 16 мај, политичката клима изгледаше на места остра, со користење на жестока реторика, особено од страна на коалициите предводени од ВМРО-ДПМНЕ и СДСМ, кои меѓусебно се обвинуваа за незаконско однесување, во обид да повлијаат врз слободата на избор на граѓаните.
Постоеја широко распространети обвинувања за упатени закани против државни службеници за нивно отпуштање од работното место во случај ако не обезбедат одреден број на гласови во полза на владејачката коалиција.
На НМИ на ОБСЕ/ОДИХР и  беа доставени документи од неколку извори кои ги содржеа таквите обвинувања.
Обете партии објавија документи со списоци со имиња на лица врз кои наводно се вршеле притисоци да гласаат за политичкиот противник.
ВМРО-ДПМНЕ извести дека ќе покрене тужби против А1 Телевизија поради емитување на вест за наводно заплашување, како и против СДСМ за наводно поткупување гласачи.
Атмосферата се чини дека е потивка во политичката арена на етничките Албанци.
Двете традиционални ривалски партии, ДУИ и ДПА на 4 мај потпишаа Изборен пакт, при што се обврзаа да спроведат демократски изборен процес, да се воздржуваат од користење говор на омраза, омаловажување и провокации, како и да ги признаат изборните резултати.
За прв пат на овие избори ќе се натпреваруваат две нови етнички албански партии, Нова демократија (НД) и Национална демократска преродба (НДП).
На 12 мај сите политички партии го потпишаа Кодексот за однесување.
Потписниците се обврзаа да ги унапредуваат демократските избори, климата на толеранција и јавно да го осудуваат насилството и заплашувањето.
Неколку партии веќе започнаа активно да се претставуваат себе си, пред официјалниот почеток на изборната кампања.
Случаите на предвремено започнување со изборната кампања вклучија платени двострани реклами во неколку дневни весници, линкови до видео материјал поврзан со кампањата објавени на интернет страници на дневни весници, како и дистрибуција на промотивен материјал.
Во Скопје исто така се појавија и билборди, некој од нив со порака „Дали сте за победа“ со заокружување на зборот Да,12 а други пак со пораки за поддршка на одредени политички партии.
ДИК објави дека ќе го разгледа прашањето за предвременото започнување на изборните кампањи, но само ако до нејзе бидат упатени приговори од страна на кандидатите.
До моментов во ДИК нема пристигнато ниту еден приговор во врска со ова.
VIII. МЕДИУМИ
Голем број медиуми постојат во земјата, вклучително и 14 национални, 12 сателитски и 130 регионални ТВ и радио станици, како и 10 дневни весници.
Телевизиите се главниот извор на политички информации, додека пак националните радиодифузери доминираат на пазарот за рекламирање.
Медиумското покривање на изборните кампањи е уредено во Изборниот законик, како и Законот за радиодифузна дејност.
Исто така, Советот за радиодифузија (СР) усвои правилник кој го уредува медиумското покривање во текот на периодот на изборните кампањи, а за прв пат, уште еден правилник кој го уредува периодот пред започнување на кампањата.
СР го надгледува придржувањето на радодифузерите на законодавството и на правилниците.
Од 15 април, овој орган врши мониторинг на 16 национални медиуми.
Со официјалното започнување на кампањата на 16 мај, СР има намера да ја следи работата на 154 радиодифузери.
Во текот на известувачкиот период СР покрена прекршочни постапки против Канал 5 ТВ и А1 ТВ, поради необезбедување на сите потребни информации при објавување на резултати од анкети за јавното мислење, како и против ТВ Алб за емитување платена политичка програма пред официјалниот почеток на периодот на изборната кампања.
Исто така беа упатени известувања до четири медиуми (МТВ 1, Канал, А1 телевизии и Радио Метрополис) во кои се вели дека објавувањето на реклами платени платени од државни институции е забрането по распишување на изборите.
Член 76(а) од Изборниот законик поставува услов дека Јавниот радиодифузен сервис, Македонската радио телевизија (МРТ), на сите кандидати да им додели во програма, бесплатен простор.
На 10 мај МРТ одлучи да му додели на секој кандидат на изборите по 3 минути простор за секоја изборна единица, каде партијата/коалицијата учествува во изборната трка.
Во законот не се одредува времето кога таквиот бесплатен простор треба да се додели.
МРТ реши на кандидатите да им го додели времето меѓу 16:00 и 16:30 ч., што јасно излегува од ударните гледачки термини.
Исто така, МРТ планира да организира 14 дебатни емисии за изборните кандидати, со траење од по 90 минути.
Мониторингот на медиумите на НМИ на ОБСЕ/ОДИХР се врши во два периода: првиот од 9 до 15 мај, го вклучи периодот пред официјалниот почеток на кампањата.
Вториот пак период ќе го покрие официјалниот период на изборната кампања од 16 мај до 3 јуни.
Мониторингот на медиумите се врши според квантитативни и квалитативни анализи на ударните термини на две јавни и пет приватни телевизии, како и пет дневни весници.
IX. ПРИГОВОРИ И ЖАЛБИ
Изборниот законик ги уредува различните правни лекови за заштита на избирачките права, вклучувајќи ги и жалбите по прашања поврзани со регистрирање на гласачите, жалбите по одбиени барања за регистрација на гласачите, приговорите поврзани со прекршувања на изборната кампања, како и изборните резултати.
Сите такви приговори и жалби потпаѓаат под надлежност на различни жалбени органи.
ДИК е надлежна за разгледување на приговорите на кандидатите и гласачите во врска со изборните постапки.
Одлуките на ДИК може да бидат обжалени пред Управниот суд.
Приговорите по неправилности поврзани со кампањите се поднесуваат до основните судови, чии одлуки може да се обжалуваат пред Апелациониот суд.
Приговорите поврзани со кривични дела исто така се поднесуваат до основните судови, а жалба по одлука на судовите се упатува до Апелациониот суд.
Натамошната жалбена постапка може да се продолжи пред Врховниот суд, кој претставува последна судска инстанца.
Државниот обвинител има мандат да покренува кривични истраги секогаш кога ќе прими известување за сторено дело против изборите.
Во периодот за кој известуваме во извештајов, ниту еден формален приговор, во врска со Избирачкиот список или регистрацијата на кандидатите, не беше поднесен до органите.
На 11 мај, Државниот обвинител покрена истрага во врска со наводен случај на заплашување сторен од ВМРО-ДПМНЕ, за што беше известено во медиумите.
Државниот обвинител ја информираше НМИ на ОБСЕ/ОДИХР дека случајот ќе се води по итна постапка и дека истиот ќе биде разјаснет пред денот на изборите.
X. АКТИВНОСТИ НА
НМИ на ОБСЕ/ОДИХР  НМИ на ОБСЕ/ОДИХР започна со своите активности во Скопје на 6 мај со својот Главен тим сочинет од 12 членови.
НМИ на ОБСЕ/ОДИХР до моментов се сретна со Премиерот, Министерот за правда, Министерот за внатрешни работи, Министерството за надворешни работи, лидерите на сите поголеми политички партии, медиумите, групите на домашни набљудувачи, вршителот на должност Шеф на Мисијата на ОБСЕ во Скопје, како и амбасадорите на земјите-членки на ОБСЕ.
Првиот Брифинг за дипломатската заедница ќе се одржи на 16 мај.
Парламентарното собрание на ОБСЕ (ПС на ОБСЕ), како и Парламентарното собрание на Советот на Европа, ќе испратат набљудувачки делегации за следење на денот на изборите.
Претседавачот на ОБСЕ го назначи Г-дин Роберто Батели, кој е специјален претставник на ПС на ОБСЕ за југоисточна Европа, за Специјален координатор кој ќе ја предводи Мисијата на краткорочни набљудувачи на ОБСЕ за овие избори.
ОБСЕ – Канцеларија За демократски институции и човекови права
Мисија за набљудување на изборите
Република Македонија
Локални избори, 24 март 2013 год.
ПЕРИОДИЧЕН ИЗВЕШТАЈ
25 февруари – 11 март 2013
13 март 2013
I. ИЗВРШНО РЕЗИМЕ
Изборите за Градоначалници и Општински совети ќе се одржат на 24 март во 80 општини и во градот Скопје.
Градоначалниците се избираат со мнозински модел, а советите со пропорционален модел на избори.
Доколку некој кандидат за градоначалник не победи со апсолутно мнозинство во првиот круг и доколку одзивот на гласачи е помал од една третина од регистрираните гласачи во општината, ќе се одржи втор круг помеѓу првите двајца кандидати, во рок од две недели.
На 2 јануари, Социјалдемократскиот сојуз на Македонија (СДСМ) објави дека ќе ги бојкотира локалните избори доколку не се исполнат одреден број барања.
За период од речиси два месеци, владејачката Внатрешна македонска револуционерна организација - Демократска партија за македонско национално единство (ВМРО -ДПМНЕ) и СДСМ не постигнаа компромис за ставање крај на постоечката криза.
На 1 март, партиските лидери конечно постигнаа договор со посредство на Европската Унија, со што заврши бојкотот на Парламентот од страна на опозицијата, како и бојкотот на локалните избори.
Крајниот рок за регистрација на кандидати беше продолжен до 8 март.
Кандидати можат да бидат номинирани од страна на регистрираните политички партии, коалициите, како и од групи избирачи.
Барањето на ВМРО-ДПМНЕ од 8 март за повлекување на кандидатска листа во Кичево и Струга беше одбиено од страна на надлежните Општински изборни комисии (ОИК).
Двете ОИК исто така ги одбија и кандидатските листи на СДСМ заради тоа што истите содржеле имињата на кандидати кои веќе биле на потврдената листа на ВМРО-ДПМНЕ.
Управниот суд ги поништи и двете одлуки.
Во продолжениот рок до 8 март беа поднесени вкупно 341 листи за градоначалници и 439 листи за совети на општини од 16 политички партии, 6 коалиции и 89 групи на граѓани.
Локалните избори се спроведуваат од страна на изборна администрација на три нивоа, и тоа Државната изборна комисија (ДИК), 80 Општински изборни комисии и Изборната комисија на Градот Скопје, како и 2976 Изборни одбори.
Седниците на ДИК на кои присуствуваше и ОБСЕ/ОДИХР, во текот на овој извештаен период, се одвиваа на професионален и колегијален начин.
Сепак, на 8 март, тензија е забележана за време на седницата кога имаше долги и спорни дискусии околу барањето на ВМРО-ДПМНЕ.
Вкупниот број на регистрирани гласачи е 1.743.403 и околу 43.633 од нив ги провериле своите детали за регистрацијата во подрачните единици на ДИК во текот на периодот за јавен увид.
ОБСЕ/ОДИХР беше информиран од Министерството за внатрешни работи дека околу 119.000 граѓани не биле вклучени во избирачките листи бидејќи тие не ја поседуваат потребната биометриска лична карта или пасош.
Изборната кампања официјално започна на 4 март иако ОБСЕ/ОДИХР забележа дека кампања се спроведуваше и пред овој датум.