Misioni i Posaçëm i ODIHR-it për Vlerësimin e Zgjedhjeve Raporti përfundimtar
Në përgjigje të ftesës nga autoritetet e Republikës së Maqedonisë së Veriut dhe në përputhje me mandatin e saj, Zyra për Institucione Demokratike dhe të Drejtat e Njeriut e OSBE-së (ODIHR) krijoi një Mision të Posaçëm për Vlerësimin e Zgjedhjeve (MPVZ) për zgjedhjet e parakohshme parlamentare që u mbajtën më 15 korrik.
MPVZ-ja rifilloi procesin e vëzhgimit të zgjedhjeve filluar nga Misioni për Vëzhgimin e Zgjedhjeve i ODIHR-it (MVZ), i cili u pezullua në 17 mars pas futjes së kufizimeve për udhëtimet ndërkufitare në gjithë rajonin e OSBE-së për shkak të përhapjes së sëmundjes së koronavirusit (KOVID-19) në vitin 2019.
MPVZ-ja e ODIHR-it vlerësoi nëse procesi zgjedhor u zhvillua në përputhje me angazhimet e OSBE-së, detyrimet dhe standardet e tjera ndërkombëtare për zgjedhje demokratike, si dhe me legjislacionin e vendit.
Deklarata e Gjetjeve dhe Përfundimeve Paraprake e publikuar më 16 korrik doli në përfundimin se zgjedhjet e parakohshme parlamentare “u administruan në përgjithësi në mënyrë efektive mes përshtatjeve të ndërmarra në përgjigje të pandemisë së KOVID-19, por stabiliteti ligjor u cenua nga rishikimet thelbësore të Kodit Zgjedhor dhe të rregulloreve pasuese ad hoc të miratuara gjatë gjendjes së jashtëzakonshme.
Megjithëse me ton negativ, fushata zgjedhore ishte vërtet konkurruese dhe pjesëmarrësit mundën t’i përcillnin mesazhet e tyre pavarësisht kufizimeve në komunikimin tradicional.
Mbulimi mediatik i zgjedhjeve pati një mungesë të vlerësimit kritik të platformave, ndërsa dispozitat lidhur me reklamat e paguara politike favorizuan tre partitë më të mëdha.
Dita e zgjedhjeve kaloi pa probleme, pavarësisht sfidave teknike në publikimin e rezultateve dhe shqetësimeve në lidhje me regjistrimin e votuesve.”
Zgjedhjet e parakohshme parlamentare u caktuan fillimisht të mbaheshin më 12 prill të vitit 2020, por procesi zgjedhor u pezullua më pas për shkak të pandemisë së KOVID-19.
Gjendja e jashtëzakonshme e shpallur nga presidenti më 18 mars, fillimisht për 30 ditë, u zgjat katër herë dhe zgjati deri më 22 qershor.
Data e zgjedhjeve të 15 korrikut u përcaktua pas negociatave të gjata mes partive politike në lidhje me nevojën për të rikrijuar një qeveri dhe kuvend të përhershëm dhe për të marrë masa sigurie për mbajtjen e zgjedhjeve gjatë periudhës së pandemisë.
Zgjedhjet u zhvilluan në bazë të kornizës ligjore që u ndryshua thelbësisht në prag të shpalljes së zgjedhjeve, në kundërshtim me praktikat e mira ndërkombëtare.
Ndryshimet e paraqitura adresuan vetëm pjesërisht disa rekomandime të ODIHR-it, ndërsa rekomandimet e hershme në lidhje me ndryshimin e kufijve të njësive zgjedhore nga një organ i pavarur, të drejtat e personave me aftësi të kufizuara, universalitetin dhe barazinë e votës në njësinë zgjedhore jashtë vendit, dhe kontrollin efektiv të financimit të fushatës mbeten të patrajtuara.
Mospërputhjet e vazhdueshme, zbrazëtirat dhe formulimet e paqarta nënvizojnë nevojën për një reformë gjithëpërfshirëse të kornizës ligjore zgjedhore një kohë të mjaftueshme përpara zgjedhjeve të ardhshme.
Administrata zgjedhore, e përbërë nga Komisioni Shtetëror i Zgjedhjeve (KSHZ), Komisionet Zgjedhore Komunale (KZK) dhe Këshillat Zgjedhore, funksionuan në mënyrë kryesisht profesionale pavarësisht nga ndërlikimet e shkaktuara nga pezullimi i procesit zgjedhor, gjendja e jashtëzakonshme dhe përshtatjet e nevojshme për shkak të pandemisë së KOVID-19.
KSHZ-ja i përmbushi detyrat e saj brenda afateve ligjore dhe në një mënyrë mjaft transparente.
Besimi i publikut në administratën zgjedhore u dëmtua pjesërisht nga sfidat teknike në publikimin e rezultateve.
Autoritetet ndërmorën një sërë masash për ta përshtatur procesin zgjedhor me sfidat e pandemisë së KOVID-19.
Një ditë shtesë e votimit të hershëm u vendos për të mundësuar votimin e zgjedhësve pozitivë ndaj KOVID-19 dhe të atyre në vetë-izolim.
KSHZ-ja miratoi udhëzime, ku përshkruheshin protokollet shëndetësore për fazat e ndryshme të procesit zgjedhor, si dhe u rishikuan hapësirat e vendvotimeve për të mundësuar kërkesat për distancim fizik.
KSHZ-ja gjithashtu zhvilloi një fushatë gjithëpërfshirëse të edukimit të zgjedhësve mbi rregullat e përshtatura në aspektin shëndetësor për zbatimin e procedurave në ditën e zgjedhjeve.
Çështjet e hershme strukturore që lidhen me regjistrin e votuesve, si mungesa e standardizimit të të dhënave të adresave, harmonizimit dhe ndërveprimit mes institucioneve, si dhe mungesa e udhëzimeve të hollësishme mbi procedurat e regjistrimit të votuesve mbeten te patrajtuara.
Megjithëse Kodi Zgjedhor i ndryshuar parashikoi Regjistrin Qendror të Popullsisë si një burim të ri për regjistrin e votuesve, ai nuk mundi të përdoret për këto zgjedhje për shkak të të dhënave jo të plota.
Kapaciteti i kufizuar i TI-së i KSHZ-së, i kombinuar me një mungesë të kohëve të fundit të një kontrolli gjithëpërfshirës të cilësisë, ndikuan më tej në cilësinë e regjistrit.
Regjistrimi i kandidatëve përfundoi para pezullimit të zgjedhjeve, në një proces gjithëpërfshirës.
Për t’u vlerësuar është fakti që KSHZ-ja nxori disa udhëzime, të cilat ofruan një listë të dokumenteve të nevojshme për kandidatët dhe hollësitë e procedurës së verifikimit, krijoi një aplikacion të ri online për paraqitjen e listave të kandidatëve dhe publikoi të gjitha listat e kandidatëve në uebfaqen e saj me një mjet interaktiv, i cili shfaqte përkatësinë partiake, gjininë, njësinë zgjedhore dhe komunën e kandidatëve.
Gjithsej 12 parti politike dhe 3 koalicione paraqitën 1.598 kandidatë në 78 lista.
Në to përfshiheshin 675 kandidate gra (42 për qind) dhe gratë kryesonin 19 nga 78 lista gjithsej.
Këta kandidatë vazhdonin të ishin të regjistruar në momentin që procesi zgjedhor rifilloi pas gjendjes së jashtëzakonshme.
Dukshmëria e kandidateve femra mbeti e ulët. Megjithëse gratë përbënin 42 për qind të kandidatëve të regjistruar, monitorimi i MPVZ-së së ODIHR-it tregoi se mbulimi mediatik i grave politikane ndryshonte midis vetëm 4 dhe 14 përqind të mbulimit të kandidatëve.
Kandidatet gra me të cilat u takua MPVZ-ja e ODIHR-it përshkruan mungesën e mbështetjes për gratë e mundshme lidere në strukturat e brendshme partiake.
Fushata u karakterizua nga një retorikë negative dhe sulme personale mes kryetarëve të partive, në dëm të një debati thelbësor.
Dalja e një sërë regjistrimesh të fshehta të liderëve politikë kontribuoi edhe më shumë në tonin negativ.
Pandemia e KOVID-19 e ndryshoi ndjeshëm stilin e fushatës, pasi një sërë dekretesh qeveritare përcaktuan masat e sigurisë që duhen zbatuar në takimet publike.
Partitë i zëvendësuan tubimet tradicionale me takime të vogla dhe vizita të kufizuara derë më derë.
Pavarësisht rrethanave, partitë i zhvilluan fushatat në mënyrë aktive dhe patën mundësi që t’i përcillnin mesazhet e tyre.
MPVZ-ja e ODIHR-it vërejti raste të izoluara ministrash nga parti të ndryshme që i përzien funksionet e tyre shtetërore me aktivitetet politike.
Pati gjithashtu parti politike që i raportuan MPVZsë së ODIHR-it për disa raste presioni ndaj zyrtarëve publikë, veçanërisht në perëndim të vendit, duke përfshirë edhe përpjekjet për instrumentalizimin e policisë.
Korniza ligjore për financimin e fushatës kërkon një harmonizim të mëtejshëm për të eliminuar zbrazëtirat dhe mospërputhjet.
Institucionet që kanë për detyrë të bëjnë mbikëqyrjen e financimit të fushatës kanë mungesë të kapacitetit për shkak të buxhetit të pamjaftueshëm dhe mungesës së burimeve njerëzore, gjë që e dëmtoi kontrollin e tyre mbi llogaridhënien dhe transparencën e financimit të fushatës.
Shumica e partive politike e vlerësuan kornizën për raportimin e ndërmjetëm si të tepërt dhe të ngarkuar, dhe jo të gjithë garuesit i paraqitën të gjitha raportet e ndërmjetme, pavarësisht kërkesave ligjore.
Duke qenë se KSHZ-ја nuk i publikonte vazhdimisht raportet e garuesve dhe raportet e palëve të treta nuk u publikuan, mungonte transparenca.
Të gjithë bashkëbiseduesit MPVZ-së së ODIHR-it vërejtën se përmirësimet e konsiderueshme në lirinë e mediave në vitet e fundit nuk u mbështetën me reforma sistematike në sektorin e mediave, siç është sigurimi i neutralitetit politik të transmetuesit publik dhe organit rregullator të mediave.
Korniza ligjore për ndarjen e fondeve për kohën e paguar për reklamë, si dhe shpërndarja e limiteve maksimale për reklamat e paguara politike, u modifikua me një dekret qeveritar të miratuar më 22 qershor, ditën e fundit të gjendjes së jashtëzakonshme.
Dispozitat favorizuan tre partitë më të mëdha, të cilave së bashku iu dhanë ligjërisht shuma dhe alokime të kohës disa herë më të mëdha se dymbëdhjetë garuesve të tjerë së bashku.
Gjatë periudhës zyrtare të fushatës, të gjithë transmetuesit kombëtarë tokësorë e përqendruan kryesisht mbulimin e tyre në akuzat e ndërsjella mes liderëve të partive kryesore politike, ndërsa raportimi i thelluar analitik ose diskutimet për politikat kryesisht mungonin.
Shumica e ankesave në lidhje me zgjedhjet janë në kompetencën e KSHZ-së, përveç ankesave që lidhen me fushatën, financimin politik dhe keqpërdorimin e burimeve administrative, të cilat janë në kompetencën e Komisionit Shtetëror për Parandalimin e Korrupsionit (KSHPK).
KSHPK-ja konstatoi shkelje në dy nga gjashtë kundërshtimet që pretendonin keqpërdorim të burimeve shtetërore, njëra prej të cilave në fund u rrëzua nga Gjykata Administrative pas ankesës.
KSHZ-ja i hodhi poshtë të gjitha kundërshtimet për zhvillimin e hershëm të fushatës, si dhe kundërshtimet mbi parregullsitë zgjedhore dhe rezultatet e zgjedhjeve se nuk ishin të mbështetura me prova ose se ishin të papranueshme duke qenë se shkelja e pretenduar kishte ndodhur gjatë gjendjes së jashtëzakonshme që çoi në pezullimin e procesit zgjedhor.
Kompetenca e re e ushtruar nga KZK-të për t’i shqyrtuar kundërshtimet gjatë votimit të hershëm dhe në ditën e zgjedhjeve rezultoi në juridiksion të dyfishtë me KSHZ-në për disa kundërshtime, dhe disa kundërshtime të ditës së zgjedhjeve mbetën të pashqyrtuara nga KSHZ-ja.
Kufizimet në të drejtën për të kontestuar parregullsitë dhe rezultatet zgjedhore, si dhe qasja formaliste ndaj shqyrtimit të kundërshtimeve, nuk siguruan një mjet juridik efektiv.
MPVZ-ja e ODIHR-it nuk realizoi një vëzhgim sistematik dhe gjithëpërfshirës të votimit të hershëm dhe të procedurave të ditës së zgjedhjeve, megjithëse më 15 korrik vizitoi një numër të kufizuar vendvotimesh.
Votimi i hershëm dhe vetë dita e zgjedhjeve kaluan në përgjithësi në mënyrë të rregullt, pa incidente të mëdha ose tensione.
Në natën e zgjedhjeve, KSHZ-ja raportoi një sulm kibernetik, që rezultoi në prishjen e uebfaqes së KSHZ-së.
Publikimi i rezultateve të zgjedhjeve u ndikua nga sfidat teknike.
KSHZ-ja bëri një nxjerrje shtesë të rezultateve në bazë të protokolleve përfundimtare në letër, por problemet teknike çuan në spekulime rreth transparencës së procesit dhe, në fund, në hetime zyrtare.
Ky raport ofron një numër rekomandimesh në mbështetje të përpjekjeve për përafrimin e mëtejshëm të zgjedhjeve në Maqedoninë e Veriut me angazhimet e OSBE-së dhe me detyrimet dhe standardet e tjera ndërkombëtare për zgjedhje demokratike.
Rekomandimet prioritare kanë të bëjnë me reformën e kornizës ligjore, harmonizimin e të dhënave për regjistrin e zgjedhësve, rritjen e kapacitetit të institucioneve për mbikëqyrjen e financimit të fushatës, qasjen e papenguar në reklamat e paguara politike dhe me sigurinë kibernetike të procesit zgjedhor.
ODIHR-i është i gatshëm t’i ndihmojë autoritetet që ta përmirësojnë procesin zgjedhor dhe t’i trajtojnë rekomandimet që gjenden në këtë raport dhe në raportet e mëparshme.
Në përgjigje të ftesës nga Ministria e Punëve të Jashtme (MPJ) e Republikës së Maqedonisë së Veriut dhe në përputhje me mandatin e saj, Zyra për Institucione Demokratike dhe të Drejtat e Njeriut e OSBEsë (ODIHR) krijoi më 19 qershor Misionin e Posaçëm për Vlerësimin e Zgjedhjeve (MPVZ) të udhëhequr nga Laima Andrikienė.
MPVZ-ja e ODIHR-it përbëhej nga një ekip kryesor prej nëntë ekspertësh ndërkombëtarë, të cilët ishin të vendosur në Shkup dhe vizituan Haraçinën, Gostivarin, Ilindenin, Kumanovën, Likovën, Tetovën dhe Vrapçishtin.
Procesi zgjedhor u vlerësua në aspektin e përputhshmërisë me angazhimet e OSBE-së dhe me detyrimet dhe standardet e tjera ndërkombëtare për zgjedhjet demokratike, si dhe me legjislacionin kombëtar.
MPVZ-ja nuk kreu një vëzhgim sistematik dhe gjithëpërfshirës të procedurave të votimit, numërimit dhe nxjerrjes së rezultateve në ditën e zgjedhjeve, në përputhje me metodologjinë e ODIHR-it për misionet e vlerësimit të zgjedhjeve.
Sidoqoftë, anëtarët e misionit vizituan një numër të kufizuar vendvotimesh në ditën e zgjedhjeve.
MPVZ-ja e ODIHR-it dëshiron të falënderojë MPJ-në dhe Komisionin Shtetëror të Zgjedhjeve (KSHZ) për bashkëpunimin dhe ndihmën e tyre, si dhe t'u shprehë mirënjohje përfaqësuesve të institucioneve të tjera shtetërore, komisioneve zgjedhore, partive politike, kandidatëve, mediave, shoqërisë civile, komunitetit akademik, komunitetit diplomatik rezident dhe bashkëbiseduesve të tjerë për ndarjen e pikëpamjeve të tyre.
Zgjedhjet e parakohshme parlamentare fillimisht u caktuan të mbaheshin më 12 prill 2020.
Vendimit për të shpallur zgjedhje të parakohshme i parapriu vendimi i Këshillit të Evropës në tetor të vitit 2019 për moshapjen e negociatave për anëtarësimin e vendit në Bashkimin Evropian (BE), i cili e nxiti qeverinë të jepte dorëheqjen.
Më 3 janar të vitit 2020, kryeministri dha dorëheqjen dhe, në përputhje me Marrëveshjen e Përzhinës të vitit 2015, një qeveri kalimtare, duke përfshirë edhe ministra të opozitës, e mori detyrën 100 ditë para zgjedhjeve të planifikuara.
Më 16 shkurt, kryetari i parlamentit e shpërndau parlamentin dhe shpalli mbajtjen e zgjedhjeve më 12 prill, rreth tetë muaj para skadimit të mandatit të Kuvendit.
Për shkak të përhapjes globale të KOVID-19, më 18 mars, Presidenti i vendit shpalli gjendjen e jashtëzakonshme 30-ditore, ndërsa më 21 mars zgjedhjet u pezulluan me një dekret qeveritar, i cili parashikonte që procesi zgjedhor të rifillonte nga dita e heqjes së gjendjes së jashtëzakonshme.
Gjendja e jashtëzakonshme, me të cilën qeverisë kalimtare iu dhanë kompetenca të jashtëzakonshme legjislative, u zgjat katër herë, duke përfshirë herën e fundit për vetëm tetë ditë me qëllim rivendosjen e datës së zgjedhjeve.
Një numër kundërshtimesh u parashtruan në Gjykatën Kushtetuese lidhur me legjitimitetin e vendimeve të Presidentit për shpalljen e gjendjes së jashtëzakonshme pa miratimin e parlamentit dhe për kompetencat ligjore që i janë dhënë qeverisë (Shih Kundërshtimet dhe Ankesat).
Data e zgjedhjeve të 15 korrikut u përcaktua pas negociatave të gjata mes partive politike, të përqendruara në nevojën e rikrijimit të një qeverie dhe parlamenti të rregullt, si dhe për marrjen e masave të sigurisë për mbajtjen e zgjedhjeve gjatë periudhës së pandemisë.
Këto ishin zgjedhjet e pesta radhazi të parakohshme parlamentare që nga viti 2008 dhe shumë bashkëbisedues theksuan pasojat politike dhe ekonomike të kësaj paqëndrueshmërie.
Zgjedhjet e mëparshme parlamentare u mbajtën në dhjetor të vitit 2016, kur gjashtë parti dhe koalicione fituan përfaqësim në Kuvend.
Megjithëse koalicioni i udhëhequr nga Organizata e Brendshme Revolucionare Maqedonase - Partia Demokratike për Unitet Kombëtar Maqedonas (VMRO-DPMNE) fitoi më shumë mandate deputetësh, qeveria e re u formua në prill të viti 2017 nga koalicioni që udhëhiqej nga Lidhja Social Demokratike e Maqedonisë ( LSDM) dhe përfshinte partinë kryesisht të shqiptarëve etnikë, Bashkimin Demokratik për Integrim (BDI).
Në përgjithësi, gratë nuk janë të përfaqësuara sa duhet në jetën publike.
Masat në Kodin Zgjedhor për të promovuar kandidatet femra në listat e partive e rritën përfaqësimin e grave në parlamentin në largim, ku kishte 47 gra nga 120 deputetë gjithsej.
Megjithatë, gratë janë më pak të pranishme në pushtetin ekzekutiv.
vetëm 5 nga 24 ministra në qeverinë në largim ishin gra, dhe vetëm 6 nga 81 kryetarë komunash janë gra.
Ndërkohë që zgjedhjet u pezulluan, ndodhën zhvillime kyçe në proceset e anëtarësimit në BE dhe në NATO.
Më 24 mars, Këshilli i Çështjeve të Përgjithshme të BE-së miratoi hapjen e negociatave të pranimit me Maqedoninë e Veriut, kurse më 27 mars vendi u bë zyrtarisht anëtar i aleancës së NATOs.


Kuvendi është një organ me një dhomë dhe përbëhet nga 120 deri në 123 deputetë, të cilët zgjidhen në zgjedhje të drejtpërdrejta me mandat katërvjeçar sipas modelit të përfaqësimit proporcional duke përdorur lista të mbyllura.
Mandatet u shpërndahen listave të kandidatëve sipas metodës së D'Hondt-it, në bazë të mesatares më të lartë.
Njëzet deputetë zgjidhen nga secila nga gjashtë njësitë zgjedhore brenda vendit, dhe deri në tre deputetë zgjidhen nga njësia e vetme zgjedhore jashtë vendit.
Numri i deputetëve të zgjedhur në njësinë zgjedhore jashtë vendit është i kushtëzuar nga një prag që lidhet me rezultatet e zgjedhjeve të mëparshme, por që nuk është i lidhur me pjesëmarrjen e votuesve, që më parë ishte kritikuar nga ODIHR-i dhe Komisioni i Venedikut për mosrespektimin e parimit universal të së drejtës së votës.
Maqedonia e Veriut i ka ratifikuar instrumentet kryesore ndërkombëtare dhe rajonale për të drejtat e njeriut që kanë të bëjnë me mbajtjen e zgjedhjeve demokratike.
Korniza ligjore për zhvillimin e zgjedhjeve parlamentare përfshin Kushtetutën e vitit 1991 (e ndryshuar për herë të fundit në vitin 2019), Kodin Zgjedhor të vitit 2006 (i ndryshuar për herë të fundit në shkurt të vitit 2020), Ligjin për Partitë Politike të vitit 2004, Ligjin për Financimin e Partive Politike të vitit 2004 (i ndryshuar në vitin 2018) dhe rregulloret e miratuara nga KSHZ-ja për plotësimin e ligjit.
Zgjedhjet u zhvilluan në bazë të kornizës ligjore që u ndryshua thelbësisht në prag të shpalljes së zgjedhjeve, në kundërshtim me praktikat e mira ndërkombëtare.
Ndryshimet e futura në Kodin Zgjedhor në shkurt të vitit 2020 trajtuan pjesërisht disa rekomandime të ODIHR-it për çështje si regjistrimi i zgjedhësve, transparenca e zgjidhjes së kontesteve zgjedhore, afatet për dorëzimin e raporteve për financimin e fushatës dhe mbikëqyrja e fushatës.
Megjithatë, disa rekomandime të ODIHR-it mbeten të patrajtuara, duke përfshirë ato mbi të drejtat e personave me aftësi të kufizuara, procedurat e rekrutimit dhe shkarkimit të anëtarëve të administratës zgjedhore, rregullat e financimit të fushatës, kontrollin efektiv të financimit të fushatës dhe sanksionimin.
Shumica e bashkëbiseduesve të MPVZ-së, duke përfshirë edhe KSHZ-në, organet shtetërore dhe partitë politike, nënvizuan nevojën për një reformë gjithëpërfshirëse të legjislacionit zgjedhor.
Mospërputhjet e vazhdueshme, zbrazëtirat, dispozitat e skaduara dhe të pazbatueshme, dhe formulimet e paqarta në kornizën ligjore e dëmtojnë qartësinë ligjore dhe kërkojnë rishikim thelbësor të mëtejshëm.
Rregulloret jokonsekuente përfshijnë normat për mirëmbajtjen dhe modifikimin e regjistrit të zgjedhësve, afate të paharmonizuara për regjistrimin e zgjedhësve dhe të kandidatëve, normat e zhvillimit të fushatës dhe afatet që lidhen me të, përcaktimin e çmimeve për reklamat politike dhe shpërndarjen e kuotave për reklamat politike mes pjesëmarrësve në fushatë, kompensimin për shpenzimet e fushatës, raportimin e kontributeve në natyrë për qëllime të fushatës, diapazonin e raportimit financiar, mbylljen e llogarive të fushatës, ndarjen e kompetencave për zgjidhjen e kontesteve midis organeve për menaxhimin e zgjedhjeve.
Dispozitat e reja mbi gjurmët e gishtave gjatë identifikimit të votuesve duhet të rishikohen për t’u siguruar që procedurat kanë qëllim të ligjshëm dhe se i përfshijnë kërkesat për mbrojtjen e të dhënave.
Dispozitat në lidhje me kompensimin nga buxheti të shpenzimeve të fushatës nuk janë më të vlefshme, pasi këto të drejta u anuluan dhe duhet të shfuqizohen.
Ndryshimet e shkurtit të vitit 2020 në Kodin Zgjedhor u miratuan me procedurë të përshpejtuar, pa debat të përgjithshëm, në kundërshtim me rekomandimet e mëparshme të ODIHR-it dhe me Rregulloren e Kuvendit.
Propozimet e grupit ndërinstitucional të punës, që kishte për detyrë të propozonte ndryshime në Kodin Zgjedhor nuk u përfshinë.
Miratimi i nxituar e pengoi zbatimin efektiv të ndryshimeve, pasi nuk u eliminuan disa mangësi të mëparshme rregullatore dhe nuk u sigurua gjithnjë kapaciteti administrativ dhe infrastruktura.
Kodi Zgjedhor duhet të rishikohet në mënyrë gjithëpërfshirëse për ta harmonizuar brendapërbrenda dhe me ligjet e tjera përkatëse, si dhe për ta sjellë në përputhje me angazhimet e OSBE-së, detyrimet ndërkombëtare dhe praktikat e mira.
Rishikimi duhet të bëhet mes një procedure publike, pas një procesi konsultimi gjerësisht gjithëpërfshirës dhe në kohë të mjaftueshme përpara zgjedhjeve të ardhshme për të garantuar qartësi ligjore.
Kodi Zgjedhor lejon devijim deri në pesë për qind nga numri mesatar i votuesve për njësi zgjedhore.
Në katër njësi zgjedhore kishte pabarazi më të mëdha.
Me ndryshimet që u bënë në Kodin Zgjedhor në shkurt të vitit 2020 u ndryshuan kufijtë e dy njësive zgjedhore, duke i zhvendosur dy komuna, atë të Dibrës dhe Mavrovë-Rostushës, nga njësia zgjedhore numër gjashtë në njësinë zgjedhore numër pesë.
Pavarësisht devijimit mbi kufirin ligjor në njësitë zgjedhore numër tre dhe katër, kufijtë e këtyre njësive zgjedhore mbetën të pandryshuara.
Për të siguruar barazinë e votës, legjislacioni duhet të parashikojë rishikimin periodik të kufijve të njësive zgjedhore nga një organ i pavarur.
Kur ripërcaktohen kufijtë e njësive zgjedhore, kjo duhet të bëhet në kohë, në mënyrë transparente, të paanshme dhe gjithëpërfshirëse, në bazë të një metodologjie të qartë dhe të qëndrueshme.
Pavarësisht interpretimit nga Gjykata Kushtetuese se kompetencat legjislative të qeverisë gjatë gjendjes së jashtëzakonshme duhet të përshtaten me nevojat e veçanta, dekretet e detyrueshme qeveritare përfshinin një pjesë të madhe të jetës publike, duke përfshirë edhe procedurat zgjedhore, të cilat, në bazë të Kodit Zgjedhor, janë në kompetencë të institucioneve, duke i zëvendësuar vendimet e këtyre institucioneve.
Dekretet rregullonin rifillimin dhe zhvillimin e procesit zgjedhor, vlefshmërinë e procedurave të përfunduara më parë, regjistrimin e votuesve, zhvillimin e fushatës në media, si dhe përcaktuan standarde dhe procedura për respektimin e protokolleve shëndetësore, duke përfshirë edhe një ditë shtesë votimi për votuesit që rezultonin pozitivë ndaj KOVID-19 dhe të atyre që ishin në vetë- izolim.
Rregullorja qeveritare për ngjarjet në hapësira të mbyllura dhe të hapura u ndryshua disa herë dhe kishte mungesë konsekuence dhe konsolidimi, duke dëmtuar qartësinë ligjore dhe zbatimin.
Në përgjithësi, miratimi i vazhdueshëm i ndryshimeve të dekreteve e zbehu kuptimin e përgjithshëm të thelbit dhe vlefshmërisë së tyre.


Zgjedhjet u administruan nga një strukturë me tre nivele, e udhëhequr nga KSHZ-ja dhe e mbështetur nga Sekretariati dhe 34 Zyra rajonale, 80 Komisione Zgjedhore Komunale (KZK) dhe 3.480 Këshilla Zgjedhorë (KZ).
KSHZ-ja është autoriteti më i lartë zgjedhor me kompetenca rregullatore, monitoruese dhe mbikëqyrëse dhe është përgjegjëse për organizimin dhe mbikëqyrjen e zgjedhjeve dhe referendumeve.
Tre nga anëtarët aktualë të KSHZ-së janë gra, duke përfshirë edhe nënkryetaren. Mandati i Komisionit, i parashikuar fillimisht për gjashtë muaj për administrimin e referendumit të vitit 2018, u zgjat dy herë; së pari në nëntor të vitit 2018 për deri në dy vjet dhe më pas, në bazë të një dekreti qeveritar të lëshuar më 21 mars të vitit 2020, deri në gjashtë muaj nga mbajtja e zgjedhjeve parlamentare të vitit 2020.
Për të siguruar stabilitetin dhe profesionalizmin e administratës zgjedhore, mandati i anëtarëve të Komisionit Shtetëror të Zgjedhjeve duhet të përcaktohet qartë nga Kodi Zgjedhor.
Kodi duhet gjithashtu të parashikojë një procedurë të qartë dhe transparente të nominimit dhe emërimit të anëtarëve të KSHZ-së.
Administrata zgjedhore i kreu detyrat e saj brenda afateve ligjore, pavarësisht ndërlikimeve të shkaktuara nga pezullimi i procesit zgjedhor dhe shqetësimeve të paraqitura publikisht nga KSHZ-ja gjatë gjendjes së jashtëzakonshme në lidhje me kalendarin zgjedhor.
Bashkëbiseduesit e MPVZ-së së ODIHR-it u shprehën në përgjithësi të kënaqur me efektivitetin e KSHZ-së, megjithëse disa e vunë në diskutim strukturën partiake të Komisionit.
KSHZ-ja i miratoi vendimet në mënyrë kolegjiale, shpesh me debate thelbësore, në mbledhje që ishin të hapura për vëzhguesit dhe që transmetoheshin drejtpërdrejt në ueb-faqen e Agjencisë shtetërore të Lajmeve të Maqedonisë (MIA) dhe në faqen e Facebook-ut të KSHZ-së.
Mbledhjet shpesh parapriheshin nga mbledhje joformale të mbyllura të KSHZ-së, në të cilat diskutoheshin propozim-vendimet.
Në disa mbledhje u ofrua interpretim në gjuhën e shenjave, gjë që e rriti disponueshmërinë e informacionit për personat me dëgjim të dëmtuar.
Shumica e mbledhjeve të KSHZ-së u njoftuan pak para se ato të mbaheshin, vendimet dhe procesverbalet u publikuan në ueb-faqen e KSHZ-së, përgjithësisht në kohë, por publikimi i procesverbaleve u ndërpre me mbledhjen e KSHZ-së të mbajtur më 9 korrik.
Me ndryshimet që u bënë në Kodin Zgjedhor në shkurt të vitit 2020 u rishpërndanë disa përgjegjësi kryesore midis komisioneve zgjedhore dhe organeve shtetërore, ndërsa KSHZ-së iu caktua një spektër i gjerë kompetencash të reja.
Këto detyra të reja përfshijnë hetimin e shkeljeve të pretenduara dhe shqyrtimin e provave në mekanizmat e zgjidhjes së kontesteve, inicimin e procedurave për parregullsitë zgjedhore ex officio dhe përcaktimin e çmimeve për reklamat politike në mediat transmetuese, të shkruara dhe në internet (online) (Shih përkatësisht seksionet Kundërshtimet dhe ankesat dhe Mediat).
KSHZ-ja e informoi ODIHR-in se i mungojnë udhëzimet ligjore dhe kapaciteti institucional për t’i kryer në mënyrë adekuate këto detyra dhe ishte e mendimit se organet e specializuara profesionale do të ishin më të përgatitura të merren me to.
Sekretariati i KSHZ-së vazhdon të ketë mungesë punonjësish, në kundërshtim me rekomandimet e mëparshme të ODIHR-it.
Për periudhën zgjedhore, KSHZ-ja përdor një praktikë të forcimit të burimeve të saj njerëzore përmes angazhimit të personelit shtesë të përkohshëm nga institucionet e tjera shtetërore.
Kjo zgjidhje vazhdon të minojë efektivitetin e përgatitjeve dhe qëndrueshmërinë për t'iu përgjigjur sfidave të paparashikuara kur ato paraqiten.
Për më tepër, sipas disa raportimeve të bëra tek MPVZ-ja, disa prej punonjësve të angazhuar ishin të lidhur politikisht.
Personeli thelbësor duhet të punësohet në Sekretariatin e Komisionit Shtetëror të Zgjedhjeve në baza të përhershme.
Kapaciteti i burimeve njerëzore të Sekretariatit duhet të përputhet me kompetencat që i janë dhënë Komisionit në bazë të Kodit Zgjedhor.
KZK-të e emëruara në vitin 2016 me një mandat pesë-vjeçar, janë përgjegjëse për administrimin e zgjedhjeve në komunat e tyre përkatëse.
Ata përbëhen nga pesë nëpunës shtetërorë të zgjedhur rastësisht dhe nga zëvendësit e tyre.
KZK-të janë përgjegjëse për mbikëqyrjen e procesit zgjedhor në secilën komunë, dhe detyrat e tyre përfshijnë regjistrimin e kandidatëve, emërimin dhe trajnimin e KZ-ve, nxjerrjen dhe shpalljen e rezultateve komunale, si dhe përgatitjet e tjera teknike nën drejtimin e KSHZsë.
Anëtarët e KZ-ve u zgjodhën në vitin 2017 me një mandat prej katër vjetësh.
Secila nga partitë politike në pushtet dhe partitë në opozitë që fituan më shumë vota në zgjedhjet e fundit parlamentare, për çdo zgjedhje, emërojnë nga një anëtar të përkohshëm të KZ-ve dhe zëvendësit e tyre; tre anëtarët e mbetur të KZ-ve zgjidhen rastësisht nga baza e të dhënave të punonjësve shtetërorë.
Sipas Kodit Zgjedhor, përbërja e çdo organi për menaxhimin e zgjedhjeve duhet të respektojë kërkesat ligjore për përfaqësimin etnik dhe gjinor.
Pjesëtarët e çdo gjinie duhet të përbëjnë të paktën 30 për qind të të gjitha KZK-ve dhe KZ-ve.
45 për qind të anëtarëve të KZK-ve ishin gra dhe në 32 për qind të KZK-ve kryetaret ishin gra.
Nuk pati të dhëna të disponueshme për ndarjen sipas gjinisë për përbërjen e KZ-ve.
Përfaqësimi i drejtë i bashkësive etnike kërkohet për të gjitha KZK-të dhe KZ-të në komunat në të cilat të paktën 20 për qind e popullsisë u përkasin këtyre bashkësive.
Baza e të dhënave e punonjësve shtetërorë që mirëmbahet nga Ministria e Shoqërisë Informatike dhe Administratës (MSHIA) është e vjetruar dhe e ngadalësoi procesin e zëvendësimit të një numri të konsiderueshëm të anëtarëve të KZ-ve.
Zëvendësimet lindën fillimisht si rrjedhojë e vendimit të qeverisë në mars për të tërhequr rreth 3.200 punonjës shëndetësorë në përgjigje të nevojave të KOVID- 19, dhe më pas nga dorëheqja e një numri të ngjashëm shtesë të disa anëtarëve të KZK-ve dhe KZ-ve, të cilët dhanë përgjithësisht si arsye shqetësimet për shkak të KOVID-19 ose gjendjen shëndetësore.
Megjithëse këto komplikime nuk duket se ndikuan në ditën e zgjedhjeve, ato e rritën në mënyrë të panevojshme ngarkesën e punës së punonjësve të KSHZ-së gjatë përgatitjeve të zgjedhjeve.
Për më tepër, disa nga institucionet shtetërore të përfshira në procesin zgjedhor, si Enti Shtetëror i Revizionit (ESHR), e informuan MPVZ-në se punonjësit e tyre janë të përfshirë në bazën e të dhënave dhe janë të detyruar të shërbejnë në KZK-të dhe KZ-të, gjë që potencialisht mund të ndikojë në kapacitetin e institucioneve.
Nëse do të mbahet si mjet për përzgjedhjen e anëtarëve të komisioneve zgjedhore, Ministria e Shoqërisë Informatike dhe Administratës duhet ta përditësojë bazën e të dhënave të nëpunësve publikë, duke angazhuar institucionet përkatëse.
Autoritetet mund ta konsiderojnë rishikimin e grupit të organeve shtetërore, nga të cilat angazhohen nëpunësit për të shërbyer në komisionet zgjedhore.
Numri i kufizuar i KZK-ve të vizituara nga MPVZ-ja e ODIHR-it demonstroi njohuri të përgjithshme solide të përgjegjësive të tyre, si dhe kuptim dhe përkushtim për zbatimin e masave për parandalimin e KOVID-19 në procesin zgjedhor.
Disa anëtarë të komisioneve zgjedhore komunale me të cilët u takua MPVZ-ja e ODIHR-it theksuan se KZK-të nuk janë organet e duhura për të shqyrtuar kundërshtimet në lidhje me shkeljet e të drejtës së votës gjatë votimit të hershëm dhe në ditën e zgjedhjeve, për shkak të funksionimit të tyre me ndërprerje dhe mungesës së mandatit në lidhje me saktësinë e listës së zgjedhësve.
KZK-të me cilat u takua MPVZ-ja theksuan se ata i shpërndanë njoftimet për mbledhjet publike dhe i vendosën procesverbalet përkatëse në hyrje të ndërtesave të tyre përkatëse komunale.
Më 22 qershor, Komisioni për Sëmundje Infektive i Ministrisë së Shëndetësisë miratoi protokollin shëndetësor për zhvillimin e procedurave të ditës së zgjedhjeve.
Zhvillimit të dokumentit i paraprinë konsultime me KSHZ-në dhe organizatat e shoqërisë civile, megjithëse, sipas disa bashkëbiseduesve, këto konsultime ishin të kufizuara dhe rekomandimet që dolën prej tyre nuk u integruan plotësisht.
Në bazë të protokollit, KSHZ-ja gjithashtu miratoi një udhëzim për procedurat gjatë ditës së votimit, si dhe për regjistrimin dhe votimin e votuesve pozitivë ndaj KOVID-19 që janë në karantinë dhe atyre në vetë- izolim, dhe udhëzime mbrojtëse përkatëse për zyrtarët e zgjedhjeve.
Megjithatë, një boshllëk në planin e trajnimit, i shkaktuar nga pezullimi i zgjedhjeve, krijoi sfida në sigurimin e trajnimit sistematik për procedurat që lidhen me aspektin shëndetësor për të gjithë anëtarët e komisioneve; KSHZ-ja u kujdes për organizimin e disa trajnimeve plotësuese.
KSHZ-ja rishikoi hapësirat e vendvotimeve për të mundësuar kërkesat për distancë fizike, të parashikuara nga protokollet, megjithëse pranoi se në shumë raste respektimi i tyre nuk ishte i mundur për shkak të mungesës së hapësirave të përshtatshme në dispozicion.
KSHZ-ja gjithashtu formoi 67 Këshilla të posaçme Zgjedhore për të zhvilluar votimin e hershëm më 13 korrik për votuesit që ishin pozitivë ndaj KOVID-19 dhe për ata që ishin në vetë-izolim.
KSHZ-ja u përball me sfida të konsiderueshme në formimin e KZ-ve të veçanta, përbërja e të cilave përfshinte tre punonjës shëndetësorë dhe dy përfaqësues të partive politike.
Nga 300 punonjës shëndetësorë të zgjedhur fillimisht për të punuar në këto këshilla, mbi një e treta kërkuan të largohen.
Ajo çka është pozitive është se KSHZ-ja zhvilloi një fushatë gjithëpërfshirëse për edukimin e votuesve, e cila informoi mbi rregullat e përshtatura në aspektin shëndetor për zbatimin e procedurave në ditën e zgjedhjeve, dhe që u realizua në disa gjuhë, si në mediat tradicionale, ashtu edhe në ato online.
Ajo gjithashtu hapi një linjë telefonike për qytetarët për të kërkuar informacion ose për të lënë komente mbi zhvillimin e zgjedhjeve, duke përfshirë një linjë telefonike me video për qytetarët me dëgjim të dëmtuar.
Sipas Kushtetutës, qytetarët që janë 18 vjet ose më shumë në ditën e zgjedhjeve kanë të drejtën e votës, por personat që me vendim gjykate privohen nga zotësia juridike për shkak të aftësisë së kufizuar intelektuale ose psiko-sociale janë të privuar nga e drejta e votës, në kundërshtim me detyrimet ndërkombëtare dhe rekomandimet e mëparshme të ODIHR-it.
Korniza ligjore duhet të harmonizohet me standardet ndërkombëtare, duke hequr çdo kufizim mbi të drejtat zgjedhore për shkak të aftësisë së kufizuar intelektuale ose psiko-sociale.
Regjistrimi i zgjedhësve rregullohet me Kushtetutë, me Kodin Zgjedhor dhe me disa dispozita të përkohshme, por nuk ka qartësi për rregulloret e hollësishme dhe të përhershme.
Dy rregullore që përcaktojnë metodologjitë për mirëmbajtjen, përditësimin dhe qasjen në listën e zgjedhësve u miratuan në vitin 2016.
Aktualisht njëra nga metodologjitë nuk zbatohet më, kurse tjetra, megjithëse zbatohet, shkakton mendime kontradiktore në lidhje me vlefshmërinë e saj ligjore.
Megjithëse ndryshimet e Kodit Zgjedhor të bëra në shkurt të vitit 2020 parashikuan Regjistrin Qendror të Popullsisë, si një burim të ri, nga i cili do t'i sigurohen KSHZ-së të dhënat për regjistrimin e zgjedhësve, ai nuk mundi të përdoret për këto zgjedhje, sepse ende nuk është i plotësuar me fotografi dhe adresa.
Për të siguruar një kornizë rregullatore gjithëpërfshirëse, Kodi Zgjedhor duhet të rishikohet për të qartësuar dhe konsoliduar udhëzimet të hollësishme dhe të përhershme për procedurat e regjistrimit të zgjedhësve.
Kërkesat në Kod duhet të përkojnë me funksionalitetin e Regjistrit Qendror të Popullsisë.
KSHZ-ja ishte përgjegjëse për përpilimin e regjistrit të zgjedhësve në bazë të përditësimeve pasive dhe të rregullta të siguruara nga Ministria e Punëve të Brendshme, Zyra për Udhëheqje me Librat e Gjendjes Civile dhe gjykatat.
Organizimi i votimit jashtë vendit bazohet në regjistrimin aktiv që kërkon një prag të barabartë me votat e nevojshme për të fituar një mandat në zgjedhjet e fundit.
Procesi i regjistrimit jashtë vendit përfundoi më 17 mars, para pezullimit të zgjedhjeve dhe pragu i vendosur për këto zgjedhje në 6.534 votues të regjistruar, nuk u arrit.
Më 1 korrik, lista e votuesve u mbyll dhe ajo përfshinte 1.814.263 qytetarë, nga të cilët 83.054 ishin paraqitur se banojnë përkohësisht jashtë vendit dhe u regjistruan në një listë të veçantë që u ofrohet të gjitha KZ-ve.
Përveç kësaj, KSHZ-ja regjistroi 10.882 kërkesa për votim të hershëm më 14 korrik në shtëpi, në institucione të kujdesit jashtë familjes dhe në burgje, dhe për 759 votues që ishin pozitivë ndaj KOVID-19 ose ishin në vetë-izolim për votimin e hershëm më 13 korrik.
Në përputhje me rekomandimet e mëparshme të ODIHR-it, MPB-ja i siguroi KSHZ-së një listë të votuesve me letërnjoftime me afat të skaduar midis shpalljes së zgjedhjeve dhe ditës së zgjedhjeve, duke rritur përfshirjen e regjistrit të votuesve.
Më 16 qershor, MPB-ja ia dha KSHZ-së listën e dytë të prodhuar pas këqyrjes publike, ku ishin përfshirë votuesit që kishin kërkuar dhe që kishin marrë letërnjoftimet e tyre të reja; vetëm lista e dytë u mor parasysh nga Komisioni.
Kështu, qytetarët me letërnjoftime të skaduara që nuk i morën letërnjoftimet e reja para 16 qershorit u privuan nga e drejta e votës.
Në bazë të ndryshimeve të bëra në shkurt të vitit 2020, për të marrë fletëvotim, të gjithë votuesit duhej të paraqisnin një letërnjofim ose pasaportë të vlefshme.
Për ta lehtësuar ushtrimin e të drejtës së votës, mund të konsiderohen masa shtesë për t’u mundësuar votimin votuesve që votojnë për herë të parë që nuk kanë letërnjoftim, qytetarëve që u kanë skaduar letërnjoftimet pak para shpalljes së zgjedhjeve dhe qytetarëve që nuk i kanë marrë letërnjoftimet e reja para se të përditësohet lista e votuesve nga KSHZ-ja.
Para pezullimit të procesit zgjedhor, këqyrja publike e listës së votuesve kishte përfunduar dhe kopjet më pas iu ishin dorëzuar të gjitha partive politike.
Megjithëse kalendari i ri zgjedhor lejoi azhurnimin sa i përket personave të vdekur dhe qytetarëve që kanë mbushur 18 vjeç, nuk u vendos ndonjë periudhë e re e veçantë e këqyrjes publike.
Mekanizmi i azhurnimit të vazhdueshëm mbeti i disponueshëm përmes një motori të bazuar në internet që mundëson pyetje sipas numrit amë të identifikimit, mbiemrit dhe adresës.
Qytetarët dhe partitë politike mund të kërkojnë ndryshime në regjistrin e votuesve (p.sh. shtimin, heqjen ose ndryshimin e çfarëdo të dhëne) që prek qytetarët e tjerë, por shabllonet e KSHZ-së që përdoren për këqyrje publike i kufizojnë ndryshimet e tilla për rastet e vdekjes, humbjen e shtetësisë dhe privimin nga e drejta ligjore për të votuar, në kundërshtim me dispozitat e Kodit Zgjedhor.
Asnjë njoftim individual nuk u dërgohet qytetarëve që u janë ndryshuar të dhënat.
Shumë bashkëbisedues të MPVZ-së së ODIHR-it ngritën shqetësime në lidhje me saktësinë e listës së votuesve, përgjithësisht duke theksuar se numri i votuesve të regjistruar e tejkalon numrin e qytetarëve me vendbanim të përhershëm, duke e rritur kështu abstenimin.
Çështjet strukturore shumëvjeçare, siç janë identifikuar në raportet e mëparshme të ODIHR-it, mbeten të patrajtuara.
Adresat menaxhohen nga komunat së bashku me Regjistrin Qendror, por nuk ekziston ndonjë standardizim.
Të dhënat që i dërgohen KSHZ-së nga institucione të ndryshme dërgohen në formate të ndryshme, gjë që pengon ndërveprimin.
Mospërputhjet burojnë gjithashtu nga fakti që spitalet nuk ofrojnë përditësime sistematike për të vdekurit.
Regjistri i votuesve u ndikua më tej edhe nga kapaciteti i kufizuar i TI-së i KSHZ-së dhe kohët e fundit nuk u krye asnjë kontroll gjithëpërfshirës në mënyrë sistematike i cilësisë së regjistrit të votuesve.
Sistemi i Menaxhimit të Informatave të Votuesve, i cili do t’i mundësonte KSHZ-së të merrte përsipër detyrat që tani kryhen nga Enti Shtetëror i Statistikave (EShR) dhe që do ta rriste ndjenjën e pronësisë të KSHZ-së mbi aspektet e TI-së, është ende duke u zhvilluar.
Në përputhje me rekomandimet e mëparshme të ODIHR-it, më shumë vëmendje duhet t'i kushtohet harmonizimit të të dhënave që ofrohen për regjistrin e votuesve, përkatësisht ndërveprimit të të dhënave të marra dhe standardizimit të sistemit të adresave.
Duhet të kryhen auditime cilësore të regjistrit dhe ato duhet të bëhen vazhdimisht publike.
Qytetarët që kanë mbushur 18 vjeç dhe që kanë të drejtë vote, kanë të drejtë të kandidojnë, duke përjashtuar ata, të cilëve u është revokuar e drejta e votimit për shkak të aftësive të kufizuara intelektuale ose psiko-sociale, që është në kundërshtim me detyrimet ndërkombëtare dhe rekomandimet e mëparshme të ODIHR-it.
Përveç kësaj, korniza ligjore ua heq të drejtën e kandidimit atyre që aktualisht vuajnë një dënim me burg prej më shumë se gjashtë muajsh.
Kufizimet në të drejtën për të kandiduar duhet të rishikohen për t’u siguruar që skualifikimi për shkak të dënimit të jetë proporcional me peshën e veprës penale.
Kandidatët mund të emëroheshin nga partitë e regjistruara politike dhe koalicionet, si dhe nga grupe votuesish.
Kandidatët e emëruar nga votuesit duhet të mbledhin së paku 1.000 nënshkrime mbështetëse nga votuesit që banojnë në njësinë përkatëse zgjedhore.
Për herë të parë, duke zbatuar një rekomandim të mëparshëm të ODIHR-it, nënshkrimet mbështetëse të votuesve mund të mblidheshin në zyrat e noterëve, si dhe përpara punonjësve të KSHZ-së, në zyrat kompetente rajonale të KSHZ-së.
Megjithëse Kodi Zgjedhor nuk specifikon një listë të dokumenteve të nevojshme për emërimin e kandidatëve, KSHZ-ja lëshoi një udhëzim, ku shënohej lista e dokumenteve të nevojshme për kandidatët dhe ku përshkruhej procedura e hollësishme e verifikimit.
Për këto zgjedhje, KSHZ-ja lëshoi edhe një aplikacion të ri online për paraqitjen e listave të kandidatëve.
Regjistrimi i kandidatëve u bë nga 12 deri më 20 mars, para pezullimit të procesit zgjedhor.
Në fund të periudhës së regjistrimit, asnjë grup votuesish nuk arriti të emërojë një listë kandidatësh, pasi asnjë grup nuk arriti të mbledhë numrin e kërkuar të nënshkrimeve.
KSHZ-ja regjistroi 12 parti politike dhe 3 koalicione, të cilët paraqitën gjithsej 1.598 kandidatë në 78 lista.
Për t’u vlerësuar është fakti që KSHZ-ja i publikoi të gjitha listat e kandidatëve në ueb-faqen e saj me një mjet interaktiv që shfaqte përkatësinë partiake të kandidatëve, gjininë, njësinë zgjedhore dhe komunën e tyre.
Në secilën listë, të paktën një kandidat i secilës gjini duhet të vendoset në çdo vend të tretë në listë, me një kandidat shtesë të gjinisë më pak të përfaqësuar në çdo dhjetë vende.
Të gjitha listat e paraqitura e plotësuan kuotën e kërkuar prej 40 për qind, e disa e tejkaluan këtë prag.
Gjithsej, 675 kandidatë të regjistruar (42 për qind e totalit) ishin gra, dhe gratë ishin në krye të 19 listave nga 78 lista gjithsej.
Numri më i madh i listave të udhëhequra nga gratë - katër nga gjashtë lista - u regjistrua nga "Votë për Maqedoninë".
Në listat e LSDM-së në çdo njësi zgjedhore, dy kandidatët e parë ishin një grua dhe një burrë, por gruaja u vendos në vendin e parë vetëm në një rast.
Listat e VMRO-DPMNE-së udhëhiqeshin nga gratë në dy njësi zgjedhore.
Zgjedhjet e caktuara fillimisht për 12 prill u pezulluan para se të fillonte periudha zyrtare e fushatës. Pas rifillimit të procesit zgjedhor, fushata u hap më 24 qershor dhe përfundoi në mesnatën e 12 korrikut, para ditës së parë të votimit të hershëm.
Kodi Zgjedhor e ndalon zhvillimin e fushatës në periudhën nga data e afatit të regjistrimit të kandidatëve (20 marsi) deri në datën kur fillon fushata zyrtare.
Partitë politike zhvilluan disa aktivitete fushate para moratoriumit.
LSDM-ja e mbajti kongresin e partisë më 9 mars, ndërsa VMRO-DPMNE-ja organizoi ngjarje më 11 mars për të prezantuar kandidatët dhe partnerët e saj të koalicionit.
Përgatitjet për fushatën u kufizuan në mënyrë të konsiderueshme përpara pezullimit të zgjedhjeve në 21 mars.
Më 10 mars, qeveria vendosi të ndalojë tubimet publike dhe ngjarjet me më shumë se 1.000 pjesëmarrës, si në hapësira të hapura, ashtu edhe në ato të mbyllura.
Pas një takimi të kryetarëve të partive më 12 mars, partitë ranë dakord të mos zhvillojnë tubime për fushatë.
Pas rifillimit të procesit zgjedhor, në MPVZ-në e ODIHR-it u paraqitën disa pretendime se figura të larta politike po angazhoheshin në aktivitete të hershme të fushatës zgjedhore para 24 qershorit.
Në disa raste, këto pretendime dukeshin të justifikuara, megjithëse situata ishte e paqartë, duke pasur parasysh që procesi zgjedhor u pezullua gjatë gjendjes së jashtëzakonshme.
Rregullat për fushatën e hershme çojnë në situatën anormale, ku kandidatët e mundshëm dhe partitë e tyre zhvillojnë veprimtari politike deri në regjistrimin e tyre zyrtar dhe më pas janë të detyruar ta ndërpresin fushatën deri në fillimin e periudhës zyrtare të fushatës, ndërsa të tjerët që nuk janë të përfshirë drejtpërdrejt në zgjedhje lejohen t’i vazhdojnë aktivitetet e tyre gjatë gjithë kohës.
Duhet konsideruar mundësia e përshtatjes së periudhës zyrtare të fushatës me periudhën kohore për regjistrimin e garuesve, për t’u siguruar se rregullat e fushatës vlejnë në mënyrë konsekuente për të gjithë.
Aktivitetet e rregullta politike para periudhës zyrtare të fushatës nuk duhet të ndalohen dhe duhet të rregullohen.
Një seri dekretesh dhe vendimesh qeveritare gjatë dhe pas gjendjes së jashtëzakonshme përcaktuan masat e sigurisë që duhen zbatuar në takimet publike, duke përfshirë përdorimin e dezinfektuesit të duarve, distancimin fizik dhe veshjen e maskave.
Pandemia e KOVID-19 e ndryshoi ndjeshëm stilin e fushatës, pasi partitë miratuan masa shtesë, në pjesën më të madhe duke iu shmangur tubimeve tradicionale në favor të ngjarjeve të vogla, si dhe vizitave të kufizuara derë-më-derë dhe aktiviteteve të tjera për t'u takuar me votuesit.
Përkundër rrethanave, partitë zhvilluan fushatë aktive dhe qenë në gjendje t’i përcillnin mesazhet e tyre.
Fushata u zhvillua në një ambient të qetë dhe, pavarësisht nga rastet e izoluara të vandalizimit të posterëve të fushatës, liria e shprehjes u respektua.
Garuesit u mbështetën në masë të madhe në rrjetet sociale, duke postuar video të takimeve lokale, në të cilat folën kandidatët dhe kryetarët e partive. Reklama të shumta lidhur me fushatën u transmetuan në mediat transmetuese dhe në rrjetet sociale, e po ashtu edhe bilbordet ishin mjaft të dukshme.
Çështjet kryesore të fushatës përfshinin ekonominë, reformën gjyqësore, mirëqenien sociale dhe kujdesin shëndetësor.
LSDM-ja theksoi arritjet e saj në përparimin e bërë t’u anëtarësuar në NATO dhe BE.
Duke iu përgjigjur pretendimeve të kundërshtarëve se kishte “shitur” interesin kombëtar, LSDMja pohoi se, duke nënshkruar Marrëveshjen e Miqësisë me Bullgarinë në vitin 2017 dhe Marrëveshjen e Prespës me Greqinë në vitin 2018, qeveria kishte mbrojtur identitetin kombëtar dhe gjuhën.
Fushata u karakterizua nga një retorikë negative, në dëm të një debati thelbësor.
Reklamat e VMRO-DPMNEsë përfshinin sulme personale ndaj kryetarit të LSDM-së.
Nga ana e saj, LSDM-ja paralajmëroi kthimin e "regjimit" të ish-kryeministrit të VMRO-DPMNE-së, i dënuar dhe aktualisht i arratisur.
Shpërndarja e një sërë regjistrimesh të fshehta të liderëve politikë në biseda mesa duket komprometuese kontribuuan edhe më shumë në këto tone negative.
Në një zhvillim para zgjedhjeve të vitit 2020, LSDM-ja hyri në koalicion parazgjedhor me BESËN; kjo ishte hera e parë që një nga dy partitë më të mëdha ka bërë marrëveshje parazgjedhore me një parti etnike shqiptare.
Propozimi i BDI-së për kandidat shqiptar etnik për kryeministër shkaktoi debate të ashpra.
LSDM-ja e kritikoi ashpër ish-partnerin e saj të koalicionit, BDI-në, duke e lidhur atë me ishkryeministrin e VMRO-DPMNE-së dhe duke pretenduar se partia duhej të kalonte në opozitë dhe të reformonte radhët e saj.
Retorika e shtuar u reflektua në një rritje të incidencës së gjuhës së urrejtjes me bazë etnike në mediat sociale, duke përfshirë edhe kundër pakicave shqiptare dhe rome.
Më 18 qershor, KSHZ-ja organizoi nënshkrimin e një kodi për zgjedhje të drejta dhe demokratike nga garuesit në zgjedhje.
Më 29 qershor, Kryetari i KSHZ-së dhe Ministri i Punëve të Brendshme së bashku u bënë thirrje pjesëmarrësve në zgjedhje që ta respektojnë ligjin, duke paralajmëruar sanksione për presion, detyrim ose blerje të votuesve.
Kryetari i shtetit dhe Kryeministri bënë deklarata publike me argumente të ngjashme.
MPVZ-ja e ODIHR-it vërejti raste të izoluara ministrash nga parti të ndryshme që i përzien funksionet e tyre shtetërore me aktivitetet politike, në kundërshtim me angazhimet e OSBEsë.
Pati pretendime nga partitë e opozitës për përpjekje të bëra për shfrytëzimin për qëllime politike të programeve të ndihmave sociale dhe shpërndarjes së ndihmave të lidhura me pandeminë e KOVID-19 dhe pasojat ekonomike të saj.
Ato përfshinin një program për shpërndarjen e ndihmës për njerëzit në nevojë përmes kartave të kreditit për blerjen e produkteve kombëtare.
Kishte pretendime të mëtejshme se shpërndarja e ndihmave gjatë gjendjes së jashtëzakonshme dukej se kishte lidhje me partitë politike.
Asnjë provë bindëse për keqpërdorimet e tilla nuk iu paraqit MPVZ-së së ODIHR-it.
Partitë politike i raportuan gjithashtu MPVZ-së së ODIHR-it për disa raste presioni ndaj zyrtarëve publikë, veçanërisht në perëndim të vendit, duke përfshirë edhe përpjekjet për instrumentalizimin e policisë.
Ashtu si në zgjedhjet e mëparshme, MSHIA-ja krijoi një mjet online, përmes të cilit punonjësit publikë mund të denonconin raste të presionit mbi ta.
U parashtruan vetëm dy denoncime, përkundër një numri pretendimesh për presion të raportuara nga mediat.
Në ditët e fundit para zgjedhjeve kishte disa pretendime për blerje votash anembanë vendit, duke përfshirë njerëz të rrezikuar në aspektin social, të cilët u përkisnin më shpesh komuniteteve rome, por jo vetëm.
MPVZ-ja e ODIHR-it u informua se prokurorët në disa raste kishin nisur hetimet.
Në ditët para zgjedhjeve kishte prova për përçarje brenda MPB-së.
Ato reflektonin marrëveshjen për qeverinë kalimtare, sipas të cilës ministri i brendshëm u emërua nga partia opozitare e VMRO-DPMNE-së, kurse një zëvendësministër plotësues u emërua nga LSDM-ja, përveç zëvendësministrit të zakonshëm nga BDI-ja.
Në ditët para zgjedhjeve, ministri dhe zëvendësministri plotësues morën qëndrime të kundërta në lidhje me pretendimet për blerje votash.
Disa parti e informuan MPVZ-në e ODIHR-it se këto përçarje vazhduan edhe në ditën e zgjedhjeve, pasi partitë u përpoqën të angazhonin policinë në emër të tyre përmes ministrit ose zëvendësministrave të tyre përkatës.
Duke pasur parasysh rolin vendimtar të policisë në sigurimin e një ambienti të sigurt për zgjedhje, politizimi i tillë i policisë është veçanërisht shqetësues.
Duhet të bëhen përpjekje të mëtejshme nga autoritetet për t’iu kundërvënë menjëherë çdo forme presioni mbi punonjësit e sektorit publik, duke përfshirë edhe policinë.
Funksionarët publikë duhet të informohen sistematikisht në lidhje me mekanizmat në fuqi për të raportuar çdo rast presioni për hetim dhe të sigurohen se për këtë nuk do të kenë pasoja negative; këta mekanizma mund të kontrollohen nga një organ i pavarur.
Një rol më i madh i grave politikane ishte i dukshëm në ngjarjet e fushatës dhe në posterët në bilborde; megjithatë, gratë ishin më pak të përfaqësuara në mbulimin mediatik të fushatës.
Gratë përbënin 42 për qind të kandidatëve të regjistruar, mirëpo monitorimi i MPVZ-së së ODIHR-it tregoi se mbulimi mediatik i grave politikane ndryshonte midis vetëm 4 dhe 14 për qind të mbulimit të kandidatëve.
Kandidatet gra të cilat u takuan nga MPVZ-ja e ODIHR-it përshkruan mungesën e mbështetjes për gratë e mundshme lidere në strukturat e brendshme partiake.
Maqedonia e Veriut është një vend etnikisht i larmishëm.
Partitë tradicionalisht kanë garuar për vota kryesisht brenda bashkësive të tyre etnike, ndërsa koalicionet në pushtet janë formuar përtej ndarjes etnike, duke i përfshirë partitë etnike shqiptare.
Megjithatë, që nga zgjedhjet parlamentare të vitit 2016, LSDM-ja është përpjekur aktivisht të fitojë mbështetje nga votuesit shqiptarë etnikë.
Përveç partive që kryesisht i përfaqësojnë shqiptarët etnikë, disa parti i përfaqësojnë bashkësitë më të vogla etnike, shumica e të cilave janë në aleancë ose me koalicionin e LSDM-së ose me atë të VMRO-DPMNE-së.
Përfaqësuesit e këtyre partive morën pjesë aktive në fushatë, veçanërisht në vendet ku janë të përqendruara bashkësitë e tyre.
Në zgjedhjet e vitit 2020, kandidatët nga komunitetet rome gjithashtu kandiduan në listat e LSDM-së dhe të VMRO-DPMNE-së si anëtarë të këtyre partive, e jo si anëtarë të partive të pakicave.
Një kandidate e tillë i tha MPVZ-së së ODIHR-it se ajo besonte se kështu do të kishte më shumë ndikim brenda koalicionit.
Partia Popullore e Romëve, e krijuar para do kohësh, garoi e pavarur.
Në fushatë u bënë disa përpjekje për të adresuar nevojat e personave me aftësi të kufizuara, por ato ishin të kufizuara në një qasje bamirësie, në vend që të promovonin koncepte të tilla si dizajnin universal dhe fuqizimin socio-ekonomik.
Kur e nisi fushatën e LSDM-së në një konventë partiake më 9 mars, kryetari i partisë premtoi se hyrja në ndërtesat publike për personat me aftësi të kufizuara fizike, përmes platformave hyrëse, do të ishte e detyrueshme deri në vitin 2024 dhe se shtesa financiare për personat me aftësi të kufizuara do të rritet me 15 për qind.
Ajo çka ishte pozitive ishte se videot e ngjarjeve të fushatës në mediat sociale ndonjëherë përfshinin interpretim në gjuhën e shenjave.
Programi i LSDMsë u përkthye në gjuhën e shenjave. Organizatat e shoqërisë civile që avokojnë për të drejtat e personave me aftësi të kufizuara zhvilluan trajnime për partitë politike se si të adresojnë nevojat e personave me aftësi të kufizuara, për shembull duke i bërë ueb-faqet e tyre më të arritshme.
MPVZ-ja e ODIHR-it u informua se vetëm një person me aftësi të kufizuar ishte kandidat në këto zgjedhje, në një pozicion në listën e partisë që pothuajse nuk kishte gjasa për të fituar.
Fushatat zgjedhore mund të financohen nga donacione monetare dhe kontribute në natyrë nga individë dhe persona juridikë, në shuma deri përkatësisht 3.000 euro dhe 30.000 euro, anëtarësi dhe kredi bankare të dedikuara për fushatën zgjedhore.
Donacionet nga burime të huaja, komunale dhe anonime, ato nga organizatat në pronësi shtetërore, organizatat fetare, bamirëse dhe mediat janë të jashtëligjshme.
Shpenzimet e fushatës janë të kufizuara në rreth 110 denarë (afërsisht 2 euro) për votues të regjistruar në një njësi zgjedhore (minimum 490.830 euro në njësinë zgjedhore 3 dhe maksimum 544.930 euro në njësinë zgjedhore 1).
Reklamat e paguara politike në mediat transmetuese, të shkruara dhe në ato online financohen drejtpërdrejt nga shteti përmes një fondi të veçantë që administrohet nga KSHZ-ja (Shih seksionin Mediat).
Partitë politike që marrin më shumë se një për qind të votave kanë të drejtë për financim publik.
Financave të fushatës iu kushtua vëmendje e kufizuar në narrativat e fushatës së garuesve.
Edhe kushtet e pazakonta për zhvillimin e fushatës në kohë pandemie patën ndikim në financimin e fushatës.
Garuesit në zgjedhje e informuan MPVZ-në e ODIHR-it se përmbajtja nga tubimet e mëdha parazgjedhore solli një kursim të konsiderueshëm, veçanërisht pasi shmangu nevojën për të transportuar mijëra mbështetës në vendet e tubimeve.
Megjithatë, shpenzimet e prodhimit të reklamave në media dhe përdorimi i madh i posterëve në bilborde paraqitën shpenzime të konsiderueshme.
Financimi i fushatës rregullohet me Kodin Zgjedhor, Ligjin për Financimin e Partive Politike, Ligjin për Parandalimin e Korrupsionit dhe Konfliktin e Interesave (LPKKI), dhe me Ligjin për Kontabilitetin e Organizatave Jofitimprurëse.
Korniza ligjore për financimin e fushatës kërkon një harmonizim të mëtejshëm për të eliminuar zbrazëtirat dhe mospërputhjet dhe për të ofruar qartësi ligjore.
Në veçanti, harmonizimi i Kodit Zgjedhor me Ligjin për Financimin e Partive Politike është i domosdoshëm për të unifikuar vlerën e lejuar të donacioneve për qëllime fushate në llogaritë e fushatës dhe të partive.
Shuma aktuale e donacioneve të lejuara për partitë politike e tejkalon shumën e lejuar për qëllime fushate, e cila u përdor nga disa garues për t’i anashkaluar kufizimet e shpenzimeve.
Ndryshimet në Kodin Zgjedhor parashikuan detyrimin që raportet e fushatës të jenë në përputhje me dispozitat e Ligjit për Kontabilitetin e Organizatave Jofitimprurëse, i cili nuk parashikon raportimin e kontributeve në natyrë, gjë që çon në kundërshtime ligjore.
Kodi Zgjedhor nuk përmban më dispozita të zbatueshme për kompensimin shtetëror për shpenzimet e fushatës për garuesit, gjë që e dëmton qartësinë ligjore, veçanërisht në lidhje me përcaktimin e sanksioneve për shkeljen e rregullave për raportimin e financimit të fushatës.
Ligji nuk thotë gjë për përdorimin e kredive për qëllime të fushatës, si dhe për përcaktimin e çmimit të tregut të mallrave të dhuruara, shërbimeve dhe zbritjeve, dhe garuesit raportuan shumat e përcaktuara nga marrëveshjet me ofruesit e shërbimeve.
Për më tepër, nuk ka masa për të siguruar se të gjitha faturat e lidhura me fushatën do të dorëzohen para afatit të fundit për mbylljen e llogarive të fushatës.
Dispozitat ligjore në lidhje me donacionet duhet të rishikohen në mënyrë që të harmonizohen kufizimet e donacioneve, për të siguruar transparencën dhe kufizimet e kredive të marra nga partitë politike për fushatën zgjedhore dhe për të krijuar një mekanizëm për të përcaktuar çmimin e tregut të kontributeve në natyrë.
Me ndryshimet e fundit të Kodit Zgjedhor u parashikua që një raport shtesë i përkohshëm të dorëzohet 19 ditë pas ditës së zgjedhjeve dhe u shkurtua afati i fundit për dorëzimin e raportit përfundimtar nga katër në tre muaj pas zgjedhjeve; kjo periudhë mbetet dukshëm më e gjatë sesa periudha e rekomanduar nga praktika e mirë ndërkombëtare.
Duhet të dorëzohen edhe dy raporte të përkohshme para ditës së zgjedhjeve: një në mes të fushatës, dhe një tjetër një ditë para zgjedhjeve, gjë që nuk lejon kohë për shqyrtim të detajuar ose për publikim para zgjedhjeve, në kundërshtim me rekomandimet e mëparshme të ODIHR-it.
Vetëm raportet përfundimtare i nënshtrohen revizionit të detyrueshëm.
Ligji nuk përcakton në hollësi përmbajtjen e raporteve, duke e transferuar përgjegjësinë për adresimin e mungesës së qartësisë dhe për të siguruar cilësi të përshtatshme të raporteve tek Ministria e Financave, e cila zhvilloi shabllonet për raportim.
Komisioni Shtetëror për Parandalimin e Korrupsionit (KSHPK) dorëzon një raport mbi financimin e fushatës në Kuvend tre muaj pas zgjedhjeve, dhe për këtë arsye nuk mund t’i pasqyrojë gjetjet e revizionit, të cilat duhet të dorëzohen nga ESHR-ja brenda 60 ditëve nga dorëzimi i raportit përfundimtar.
Dispozitat e paqarta për raportimin e përkohshëm shkaktuan interpretime të ndryshme të diapazonit të tyre.
Shumica e pjesëmarrësve të fushatës e vlerësuan kornizën e raportimit të përkohshëm si të ngarkuar, duke pasur parasysh se tre raporte të përkohshme duhet të dorëzohen në intervale të shkurtra kohore në tre institucione (KSHZ, KSHPK dhe ESHR).
Detyrimi për publikimin periodik të donacioneve u respektua në mënyrë efektive nga 9 garues nga 15 gjithsej, ndërsa KSHZ-ja nuk i publikoi raportet e përkohshme të garuesve në mënyrë konsekuente, gjë që e zvogëloi transparencën.
Raporti i dytë për donacionet u dorëzua nga 10 garues nga 15 gjithsej, të cilët raportuan kryesisht donacione private dhe pagesa për anëtarësim.
Shumica e garuesve e intensifikuan mbledhjen e mjeteve financiare në gjysmën e dytë të fushatës dhe të gjithë u mbështetën në donacione individuale në llogaritë e partisë dhe të fushatës.
Mospërdorimi nga ana e disa pjesëmarrësve i modeleve të përcaktuara të raportimit e bëri të paqartë origjinën e fondeve të transferuara nga llogaritë e partive politike, gjë që e dëmtoi shpalosjen e njëtrajtshme.
Pavarësisht nga detyrimet ligjore, vetëm disa garues i publikuan raportet e tyre në ueb-faqet e tyre.
Raportet e treta të përkohshme nuk u publikuan.
Kodi Zgjedhor duhet të kërkojë që raportet e financimit të fushatës të dorëzohen dhe të publikohen në ditën e dorëzimit në format të njëtrajtshëm, të përshtatshëm për shqyrtim publik, dhe të shoqëruara me dokumentacionin financiar mbështetës.
Sanksionet për dorëzimin me vonesë ose për mosdorëzimin duhet të jenë efektive, proporcionale dhe dekurajuese.
Afati i fundit për dorëzimin e raporteve përfundimtare duhet të përshtatet për të qenë në përputhje me praktikën e mirë ndërkombëtare.
Në vitin 2020, Kodi Zgjedhor u përafrua me LPKKI-në, duke e zhvendosur juridiksionin parësor për mbikëqyrjen e financimit të fushatës dhe keqpërdorimin e burimeve administrative te KShPK-ja.
KShPK-ja ka për detyrë të kryejë monitorim të vazhdueshëm të financimit të fushatës gjatë gjithë periudhës zgjedhore, duke përfshirë aktivitetet financiare të partive politike dhe të zyrtarëve publikë, dhe të kërkojë të dhëna nga bankat dhe institucionet e tjera kompetente.
Organi ka të drejtë të fillojë inspektime sipas detyrës zyrtare dhe t’i shqyrtojë kundërshtimet nga personat fizikë dhe juridikë, duke përfshirë nga garuesit, partitë dhe vëzhguesit e zgjedhjeve, dhe të iniciojë ndjekje penale në rast shkeljesh dhe si reagim ndaj raporteve të ESHR-së.
ESHR-ja bën kontroll të mëvonshëm (ex-post) të financimit të fushatës duke u bazuar në revizionin e raportit përfundimtar.
Në bazë të ndryshimeve të Kodit Zgjedhor, bankat janë të detyruara që KSHPK-së dhe ESHR-së t’i lejojnë qasje në transaksionet në llogaritë e fushatës deri në mbylljen e llogarive.
Megjithatë, e drejta për qasje nuk vlen për llogaritë e zakonshme të partive, megjithëse mjetet e tyre mund të përdoren për fushatën zgjedhore, si dhe nuk është paraparë ofrimi i të dhënave financiare pas mbylljes së llogarive, gjë që do ta ndihmonte rishikimin për ta lehtësuar revizionin.
Të gjitha palët e interesuara janë të detyruara të sigurojnë dokumentacione financiare me kërkesë të ESHR-së, duke kontribuar kështu për një revizion gjithëpërfshirës të bazuar në prova.
Megjithëse këto ndryshime e afrojnë mbikëqyrjen e financimit të fushatës me rekomandimet e ODIHR-it dhe GRECO-s, duhet të bëhen përpjekje të mëtejshme për të përmirësuar transparencën dhe llogaridhënien në financimin politik dhe të fushatës.
Institucionet që kanë për detyrë të bëjnë mbikëqyrjen e fushatës kanë mungesë kapaciteti për shkak të burimeve të pamjaftueshme financiare dhe njerëzore, që e dëmtoi kontrollin mbi llogaridhënien dhe transparencën e financimit të fushatës.
Për këto zgjedhje, KSHPK-ja ishte në komunikim me shoqërinë civile për të marrë informacione lidhur me dyshimet për shkelje.
Për më tepër, Komisioni e forcoi mbikëqyrjen e tij të fushatës me 17 vëzhgues shtesë në terren, të pajisur me ndihmë ndërkombëtare për shkak të mungesës së fondeve të nevojshme shtetërore, të cilët mblodhën prova mbi aktivitetet e fushatës.
Megjithatë, gjetjet e vëzhguesve nuk u bënë publike, duke humbur kështu mundësinë për të rritur transparencën.
Komisioni Shtetëror për Parandalimin e Korrupsionit dhe Enti Shtetëror për Revizion duhet të pajisen me burime të mjaftueshme njerëzore dhe financiare për ta realizuar në mënyrë efektive mandatin e tyre gjatë periudhës zgjedhore.
Kodi Zgjedhor përmban dispozita të hollësishme që parashikojnë përdorimin e barabartë të hapësirave publike dhe ndalon keqpërdorimin e burimeve shtetërore.
Pas shpalljes së zgjedhjeve, nuk mund të bëhen pagesa rrogash, pensionesh dhe ndihmash sociale, përveç pagesave të zakonshme, nga mjetet buxhetore.
Me përjashtim të rasteve urgjente, punësimi i punonjësve të rinj në sektorin publik ose ndërprerja e punësimit të punonjësve ekzistues është e ndaluar.
Një ndryshim i fundit ofron sqarime se cilat janë rastet e tilla urgjente.
Megjithatë, të gjitha këto rregulla u pezulluan me një dekret të qeverisë për kohëzgjatjen e gjendjes së jashtëzakonshme.