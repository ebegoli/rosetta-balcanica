Shkup, 14 korrik 2004
Deklaratë e përbashkët nga Përfaqësuesi i Posaçëm i BE-së, Soren Jessen-Petersen, Ambasadori i  SHBA-së, Lawrence Butler, Kreu i Misionit Vëzhgues të OSBE-së, Ambasadori Carlos Pais dhe  Brigadieri i NATO-s Dennis Blease    “Ne përzemërsisht e mirëpresim marrëveshjen e arritur nga Qeveria lidhur me ligjet për Organizim  Territorial dhe Qytetin e Shkupit.
Marrëveshja u arrit pas diskutimeve të gjata dhe intenzive nëmes partnerëve të koalicionit.
Koalicioni  multietnik qeveritar ka treguar aftësinë e vet dhe ka vënë në vend të parë interesin e shtetit dhe të  qytetarëve gjatë arritjes së marrëveshjes nga e cila do të ketë dobi i tërë vendi.
Ne fuqimisht besojmë se marrëveshja paraqet një baraspeshë racionale nëpërmes të cilës respektohet  plotësisht fryma dhe germa e Marrëveshjes Kornizë së Ohrit  dhe se ajo do të forcojë demokracinë  lokale në nivel komunal dhe se është në interes të ngushtë të të gjitha komuniteteve.
Marrëveshja e riafirmon zotimin e qeverisë për të qenë më afër strukturave Euro-Atlantike nëmes  implementimit  të  plotë  të  Marrëveshjes  Kornizë  të  Ohrit  dhe  bashkësia  ndërkombëtare  mbetet  e  gatshme ta ndihmojë qeverinë me të gjitha mjetet e duhura për ta përshpejtuar këtë proces.
Duke arritur  pajtueshmëri, partnerët gjithashtu kanë konfirmuar edhe njëherë përkushtimin e tyre ndaj integritetit  territorial  dhe  unitar  si  dhe  karakterit  multi-etnik  të  vendit,  i  cili  patjetër  duhet  të  ruhet  dhe  të  pasqyrohet në jetën publike.
Aprovimi i ligjeve të decentralizimit para përfundimit të verës do të mundësojë mëtej që zgjedhjet  lokale të mbahen ashtu si ishin të planifikuara për në tetor.
Kjo do të lejojë përgatitje të pazvogëluar në  implementimin e decentralizimit.
Afatet kohore veçse janë ngushtuar dhe progresi duhet të vazhdojë të  ecë përpara me shpejtësi më të madhe.
Ne e presim me padurim angazhimin konstruktiv nga ana e  partive në opozitë në dialogun e ardhëm.
Ne gjithashtu presim që parlamenti të veprojë me sensin e  duhur të urgjencës.
Kjo është cështje vitale sepse çdo ngecje e mëtejme vetëmse do ta pengojë procesin  në përparimin drejt intergrimit europian dhe prosperitetin e ardhëm të këtij vendi.
Procesi  i  decentralizimit  është  i  rëndësisë  madhore  në  dhënien  e  shërbimeve  publike  të  gjithë  qytetarëve, për demokracinë e vërtetë dhe atë themelore lokale si dhe për reformën dhe europeanizimin  e administratës publike.
Ne e mirëpresim marrjen e një hapi guximtar dhe të patrembur nga ana e  qeverisë, i cili plotësisht e mishëron frymën dhe germën e Marrëveshjes Kornizë të Ohrit”.
