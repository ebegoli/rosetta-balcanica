Канцеларија за демократски институции и човекови права
ПОРАНЕШНА ЈУГОСЛОВЕНСКА РЕПУБЛИКА МАКЕДОНИЈА
ПРЕДВРЕМЕНИ ПАРЛАМЕНТАРНИ ИЗБОРИ
Закажани на 5 јуни 2016
Мисија за набљудување на избори на ОБСЕ/ОДИХР Конечен извештај
ПОРАНЕШНА ЈУГОСЛОВЕНСКА РЕПУБЛИКА МАКЕДОНИЈА
ПРЕДВРЕМЕНИ ПАРЛАМЕНТАРНИ ИЗБОРИ
ЗАКАЖАНИ НА 5 ЈУНИ 2016
Конечен извештај на Мисијата за набљудување на избори на ОБСЕ/ОДИХР1
I. КРАТОК ОСВРТ
На официјална покана, на 31 март Канцеларијата на ОБСЕ за демократски институции и
човекови права (ОБСЕ/ОДИХР) назначи Мисија за набљудување на изборите (МНИ) за
набљудување на предвремените парламентарни избори закажани на 5 јуни. МНИ на
ОБСЕ/ОДИХР ги заврши набљудувачките активности на 1 јуни, по откажувањето на
изборите. Мисијата изврши проценка дали изборниот процес и спроведените активности до
тој датум беа во согласност со Заложбите на ОБСЕ, другите меѓународни обврски и
стандарди за демократски избори и домашното законодавство.
Предвремените парламентарни избори беа закажани како дел од повеќепартискиот Договор
од Пржино кој имаше за цел да им стави крај на политичките тензии кои произлегуваа од
опозицискиот бојкот на Собранието и објавувањето на прислушуваните снимки за наводна
злоупотреба на власта од страна на високи владини и јавни службеници. Политичката криза
се влоши по најавата на опозицијата за бојкот на изборите поради неисполнување на
клучните услови на Договорот. По преговорите, Собранието ги одложи предвремените
избори, првично закажани на 24 април, за 5 јуни. Беа организирани редовни демонстрации за
откажување на изборите, како и контра-демонстрации за нивно одржување.
Влијание врз политичката клима имаше и одлуката на претседателот Ѓорге Иванов за
помилување на сите лица кои беа обвинети, под истрaга или осомничени за вмешаност во
скандалот со прислушувањето.
Од четирите потписнички на Договорот од Пржино, само владејачката партија поднесе
кандидатски листи во предвидениот рок на 11 мај. Две вонпарламентарни партии, кои
поднесоа кандидатски листи, беа одбиени поради технички причини. Многу соговорници на
МНИ на ОБСЕ/ОДИХР сметаа дека одржувањето избори со само еден учесник го доведува
во прашање политичкиот плурализам. Некои претставници на меѓународната заедница
изјавија дека влада која ќе произлезе од избори во кои не учествуваат трите најголеми
партии не може да биде кредибилен партнер.
На 18 мај Уставниот суд донесе времена мерка против одлуките на Собранието кои беа
резултат на неговото распуштање, иако претходно одлучи дека не е надлежен да расправа по
два такви предмети. На 25 мај Судот го прогласи распуштањето на Собранието за неуставно.
Пред конечната судска одлука, Собранието беше повторно свикано и гласаше за откажување
на изборите од 5 јуни. Владата се врати во својот состав од пред Договорот од Пржино.
Иако органите на власта презедоа некои мерки за спречување на застрашувањето и
притисокот врз граѓаните, атмосферата на застрашување беше често наведувана од многу
соговорници на МНИ на ОБСЕ/ОДИХР. Некои од нив ова му го припишуваа на стравот од
одмазда кој постои во државните претпријатија и институции. МНИ на ОБСЕ/ОДИХР доби кредибилни наводи за притисок врз вработените во јавниот сектор за учество на контрапротестите, вклучувајќи и закани за отпуштање од работа. Ова го доведе во прашање правото
на избирачите да го дадат својот глас без страв од одмазда, согласно пропишаното во став 7.7
од Копенхашкиот документ на ОБСЕ од 1990 година. 
