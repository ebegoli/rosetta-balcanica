Zyra për institucione demokratike dhe të drejtat e njeriut 
ISH-REPUBLIKA JUGOSLLAVE E MAQEDONISË
ZGJEDHJET E PARAKOHSHME PARLAMENTARE 
Të caktuara për 5 qershor 2016 
Raporti përfundimtar i Misionit të OSBE/ODIHR-it për vëzhgimin e zgjedhjeve
ISH-REPUBLIKA JUGOSLLAVE E MAQEDONISË
ZGJEDHJET E PARAKOHSHME PARLAMENTARE
TË CAKTUARA PËR 5 QERSHOR 2016
Raporti përfundimtar i Misionit të OSBE/ODIHR-it për vëzhgimin e zgjedhjeve1
I. PËRMBLEDHJE
Në përgjigje të ftesës zyrtare, Zyra e OSBE-së për institucione demokratike dhe të drejtat e njeriut
(OSBE/ODIHR) më 31 mars e krijoi Misionin për vëzhgimin e zgjedhjeve (MVZ) për t’i vëzhguar
zgjedhjet e parakohshme parlamentare të caktuara për datën 5 qershor. MVZ-ja e OSBE/ODIHR-it i
ndërpreu aktivitetet e saj vëzhguese më 1 qershor, pas anulimit të zgjedhjeve. Misioni vlerësoi se a
u zhvilluan proceset dhe aktivitetet zgjedhore deri në atë datë në përputhje me angazhimet e OSBEsë, obligimet dhe standardet e tjera ndërkombëtare për zgjedhje demokratike dhe legjislacionin e
vendit.
Zgjedhjet e parakohshme parlamentare u caktuan si pjesë e marrëveshjes shumëpartiake të
Përzhinës që kishte për qëllim t’u japë fund tensioneve politike që buronin nga bojkotimi i
parlamentit nga ana e opozitës dhe publikimi i inçizimeve të komunikimeve përgjuara për
shpërdorimin e pretenduar të fuqisë nga ana e zyrtarëve të lartë qeveritarë dhe publikë. Kriza
politike u thellua pasi opozita njoftoi se ka ndërmend t’i bojkotojë zgjedhjet për shkak se nuk janë
plotësuar kushtet kryesore të marrëveshjes. Pas negociatave, parlamenti i shtyri zgjedhjet e
parakohshme për 5 qershor, të cilat fillimisht ishin caktuar për 24 prill. U organizuan demonstrata të
vazhdueshme për t’i anuluar zgjedhjet si dhe kundër-demonstrata në mbështetje të mbajtjes së
zgjedhjeve.
Klima politike poashtu u ndikua edhe nga vendimi i kryetarit të shtetit, Gjorge Ivanov, për t’u dhënë
amnisti të përgjithshme të gjithë personave që ishin të paditur, nën hetime ose të dyshuar për
përfshirje në skandalin e përgjimeve.
Nga katër palët nënshkruese të Marrëveshjes së Përzhinës, vetëm partia në pushtet dorëzoi lista të
kandidatëve deri në afatin e fundit më 11 maj. Dy parti joparlamentare, të cilat dorëzuan lista të
kandidatëve, u refuzuan për arsye teknike. Shumë bashkëbisedues të MVZ-së së OSBE/ODIHR-it
theksuan se mbajtja e zgjedhjeve me vetëm një garues, e vë në pikëpyetje pluralizmin politik. Disa
përfaqësues të bashkësisë ndërkombëtare theksuan se çdo qeveri që do të rezultonte nga zgjedhjet
në të cilat nuk do të merrnin pjesë tre partitë më të mëdha, nuk do të ishte partner i besueshëm.
Më 18 maj Gjykata Kushtetuese lëshoi ndalesë të përkohshme kundër vendimeve të parlamentit që
ishin rezultat i shpërbërjes së tij, edhe pse më parë parlamenti kishte vendosur se nuk ka
kompetencë që t’i shqyrtojë këto dy raste. Më 25 maj, Gjykata e shpalli shpërbërjen e parlamentit si
jokushtetuese. Para se të merrej vendimi përfundimtar i gjykatës, parlamenti u rimblodh dhe votoi
që t’i anulojë zgjedhjet e 5 qershorit. Qeveria u rikthye në përbërjen që e kishte para Marrëveshjes
së Përzhinës.
Edhe pse autoritetet ndërmorrën disa masa për ta parandaluar frikësimin dhe presionin ndaj
qytetarëve, shpeshherë shumë bashkëbisedues të MVZ-së së OSBE/ODIHR-it pretendonin se ka një
mjedis të frikësimit. Disa prej tyre, këtë ia përshkruan frikës nga hakmarrja që ekziston në
ndërmarrjet dhe institucionet shtetërore. MVZ-ja e OSBE/ODIHR-it ka pranuar pretendime të besueshme të presionit mbi të punësuarit në sektorin publik për të marrë pjesë në kundërdemonstrata, duke përfshirë edhe kërcënime për largim nga puna. Kjo e ka vënë në pyetje të drejtën
e votuesve për të votuar pa u frikësuar nga hakmarrja, siç është paraparë në paragrafin 7.7 të
Dokumentit të Kopenhagës të OSBE-së të vitit 1990. 
