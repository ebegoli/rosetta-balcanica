Edhe pse korniza ligjore nuk i mbuloi mjaftueshëm të gjitha aspektet, referendumi i 30 shtatorit u administrua në mënyrë të paanshme dhe liritë themelore u respektuan gjatë gjithë fushatës.
Administrata zgjedhore ishte kolegjiale dhe iu përmbajt afateve kohore, mirëpo nuk ishte gjithmonë plotësisht transparente në punën e saj.
Mungesa e fushatës së organizuar “Kundër” ose për bojkotim nënkuptoi se mediat e kishin të vështirë të ofrojnë mbulim të balancuar, mirëpo ato votuesve u përcollën informata të bollshme dhe pikëpamje të ndryshme.
Dita e referendumit në përgjithësi ishte e qetë dhe e organizuar mirë, ndërsa procedurat u administruan në mënyrë profesionale dhe transparente.
Më 30 korrik, Kuvendi shpalli referendum konsultues për miratimin e Marrëveshjes bilaterale me Greqinë, e cila parasheh ndryshime kushtetuese me të cilat do të ndryshohej emri i vendit.
Implementimi i Marrëveshjes konsiderohet si parakusht për integrimin në BE dhe NATO.
Në referendum nga votuesit u kërkua të vendosin se “A jeni për anëtarësim në BE dhe NATO duke e pranuar Marrëveshjen ndërmjet Republikës së Maqedonisë dhe Republikës së Greqisë?”.
Gjykata Kushtetuese pranoi tre iniciativa që e kontestuan vendimin e Kuvendit për ta mbajtur referendumin dhe për formulimin e pyetjes, mirëpo këto iniciativa u refuzuan.
Korniza ligjore për referendumin nuk është as gjithëpërfshirëse e as e harmonizuar.
Ligji për referendumin i përcakton rregullat themelore për procesin e referendumit, mirëpo ka mungesa të detajeve për disa aspekte thelbësore.
Përpjekjet e Komisionit shtetëror të zgjedhjeve (KSHZ) për t’i plotësuar këto zbrazëtira dhe për t’i qartësuar çështjet tjera nëpërmjet rregulloreve ngritën pyetje në lidhje me bazën e tyre ligjore dhe për diapazonin e kompetencës rregullatore të KSHZ-së.
Me ndryshimet e paradokohshme të Kodit zgjedhor u krijua KSHZ e përkohshme me mandat gjashtëmujor.
KSHZ-ja e administroi referendumin në mënyrë të paanshme dhe në përgjithësi iu përmbajt afateve ligjore.
Komisioni mbajti mbledhje të rregullta publike të cilat u zhvilluan në mënyrë efikase dhe kolegjiale, por kishte mungesë të debatit përmbajtësor për çështjet kyçe.
Komisionet e nivelit më të ulët në përgjithësi punuan në mënyrë profesionale dhe e gëzuan besimin e palëve të interesuara lokale.
KSHZ-ja zhvilloi fushatë për informimin e votuesve, ku u potencua liria e zgjedhjes dhe pjesëmarrja, në vend të inkurajimit të daljes në referendum.
Edhe pse autoritetet bënë disa përpjekje për të ofruar informata publike në lidhje me marrëveshjen, përmbajtja e marrëveshjes nuk u sqarua sa duhet.
Mediat transmetuese kryesisht e plotësuan këtë zbrazëtirë duke ofruar programe informative në lidhje me marrëveshjen dhe referendumin, që e përmirësoi aftësinë e votuesve për të marrë vendim në bazë të informatave.
Qytetarët që kanë mbushur 18 vjet kanë të drejtë vote, përveç atyre që u është marrë kjo e drejtë ligjore me vendim gjyqësor.
Lista përfundimtare zgjedhore përmbante 1.806.336 votues me të drejtë vote.
Përkundër çështjeve shumëvjeçare strukturore dhe rëndësisë për ta arritur kufirin e pjesëmarrjes së votuesve në referendum, saktësia e listës zgjedhore nuk u përmend si shqetësim kryesor nga bashkëbiseduesit e MNVR-së.
Fushata e referendumit ishte paqësore dhe në përgjithësi aktive anembanë vendit dhe të drejtat për tubim, bashkim dhe shprehje u respektuan.
Kuvendi, kryesisht nëpërmjet partive në pushtet, LSDM-së dhe BDI-së, e udhëhoqi fushatën ‘Për’, e cila u mbështet gjerësisht nga bashkësitë etnike, dhe ku poashtu kishte një shkallë të lartë të angazhimit nga liderët e huaj dhe përfaqësuesit e BE-së, SHBA-ve dhe NATO-s.
Edhe pse nuk kishte fushatë aktive ‘Kundër’, një koalicion i asociacioneve qytetare dhe dy partive më të vogla politike, u angazhuan për bojkot nëpërmjet tubimeve dhe në mediat sociale, shpeshherë duke përdorur gjuhë nxitëse.
Korniza ligjore për financimin e fushatës së referendumit nuk përfshin kufizime për shpenzim dhe ka mungesë të kërkesave të qarta për raporte financiare, procedurat për revizion dhe sanksionet.
Qeveria i ndau Kuvendit rreth 1.3 milionë euro për t’i harxhuar për reklama në media, të cilat opozita i refuzoi, prandaj u shpenzua vetëm pjesa e fushatës ‘Për’ e mjeteve publike.
Nuk kishte kërkesa gjithëpërfshirëse për raportim të financimit të fushatës, që e dëmtoi transparencën.
Mediat u ofruan qytetarëve informata të bollshme në lidhje me referendumin.
Reklamat në lidhje me fushatën u emetuan rregullisht në mediat private.
Mediat publike nuk ishin të obliguara të ofrojnë hapësirë për transmetim falas.
Duke pasur parasysh mungesën e fushatës aktive ‘Kundër’, në kombinim me fushatën për “Bojkot” që u zhvillua kryesisht në mediat sociale, pikëpamjet e shprehura nga fushata ‘Për’ qartazi dominuan në mesin e të gjithë transmetuesve.
Shumica e kanalave të monitorurara televizive organizuan programe speciale ku u ofruan informata të ndryshme për kontekstin më të gjerë të referendumit.
Korniza ligjore parasheh vëzhgim të referendumit nga vëzhguesit ndërkombëtarë dhe ata qytetarë.
“Propozuesi” i referendumit, në këtë rast Kuvendi, kishte të drejtë të emërojë përfaqësues për të vëzhguar në vendvotime, por vendosi të mos e bëjë këtë.
Përndryshe, partive politike nuk iu lejua të vëzhgojnë.
Votimi i hershëm dhe dita e referendumit kaluan në mënyrë të rregullt.
Procedurat në vendvotime u administruan në mënyrë profesionale dhe transparente, pa parregullsi të mëdha.
Në shumë raste, vëzhguesit e akredituar qytetarë nuk mundën ta identifikojnë veten e tyre dhe me sa duket kishin lidhje me partitë politike.
Anëtarësimi i vendit në Bashkimin Evropian (BE) dhe në Organizatën e Traktatit të Atlantikut Verior (NATO), është penguar historikisht si rezultat i mungesës së konsensusit në mesin e vendeve anëtare të këtyre organizatave për shkak të kontestit në lidhje me emrin e vendit.
Më 17 korrik të vitit 2018, pas një viti negociatash intensive, nën patronazhin e Kombeve të Bashkuara, vendi nënshkroi marrëveshje bilaterale me Greqinë.
Marrëveshja parasheh ndryshime kushtetuese të cilat do të përfshinin ndryshimin e emri i vendit në “Republika e Maqedonisë Veriore”.
Implementimi i marrëveshjes konsiderohet si parakusht për integrimin në BE dhe në NATO.
Vendimi për të mbajtur referendum konsultativ për pranimin e marrëveshjes u miratua në Kuvend më 30 korrik, pa arritur konsensus me opozitën për natyrën konsultative të referendumit dhe formulimin e pyetjes për të cilën do të vendoset.
Pas referendumit, për ndryshimet kushtetuese do të nevojitet votim me shumicë prej dy të tretave në Kuvend, gjë që duhet të realizohet deri në fund të vitit 2018.
Pas miratimit të amendamenteve, marrëveshja do të duhet të miratohet nga Parlamenti i Greqisë.
Referendumi kryesisht është i rregulluar me Kushtetutën e vitit 1991 (e ndryshuar për herë të fundit në vitin 2011) dhe Ligjin për referendumin dhe iniciativat qytetare (Ligji për referendumin).
Korniza ligjore nuk është as gjithëpërfshirëse e as e harmonizuar.
Ligji për referendumin i përcakton rregullat themelore për procesin e referendumit, por ka mungesë të detajeve për çështje të caktuara thelbësore.
Ligji për referendumin parasheh se dispozitat e Kodit zgjedhor vlejnë edhe për referendumin, nëse nuk është përcaktuar ndryshe.
KSHZ-ja publikoi rregulla që vlenin për dispozitat e Kodit zgjedhor për administratën zgjedhore dhe regjistrimin e votuesve për referendumin, mirëpo jo edhe për financimin e fushatës dhe zhvillimin e fushatës.
Përjashtimi i këtyre fushave nga korniza ligjore shkaktoi konfuzion në mesin e palëve të interesuara sa i përket rregullave që mund të zbatohen dhe e zvogëloi qartësinë ligjore.
Përpjekjet e KSHZ-së për t’i plotësuar këto zbrazëtira dhe për t’i qartësuar çështjet tjera nëpërmjet rregulloreve të reja ngritën pyetje në lidhje me bazën e tyre ligjore dhe për diapazonin e kompetencës rregullatore të KSHZ-së.
Ligji për referendumin parasheh që çështja për të cilën vendoset “të jetë e formuluar saktë dhe në mënyrë të padyshimtë që qytetarët të mund të përgjigjen me ‘Për’ ose ‘Kundër’”.
Pyetja në fletëvotim ishte: “A jeni për anëtarësim në BE dhe NATO duke e pranuar Marrëveshjen ndërmjet Republikës së Maqedonisë dhe Republikës së Greqisë?” Disa bashkëbisedues të MNVR-së theksuan se natyra komplekse e pyetjes, mungesa e përmendjes së qartë të ndryshimit të emrit kushtetues të vendit dhe amandamentet e tjera të nënkuptuara kushtetuese mund t’i çorientojë votuesit.
Palë të tjera të interesuara theksuan se kishte lidhje të drejtpërdrejtë ndërmjet pjesëve të ndryshme të pyetjes, siç u dëshmua nga deklaratat publike të zyrtarëve të BE-së dhe të NATO-s se marrëveshja është parakusht për integrimin.
Në seancën publike të mbajtur më 19 shtator, Gjykata Kushtetuese debatoi për dobësitë në formulimin e pyetjes, mirëpo e mbështeti kushtetutshmërinë e procesit (shih Kundërshtimet dhe ankesat).
Ligji kërkon një kufi të shumicës së votuesve të regjistrua që referendumi të konsiderohet i miratuar, mirëpo nuk thekson në mënyrë eksplicite se a vlen kjo edhe për referendumin konsultativ.
Duke pasur parasysh natyrën konsultative të referendumit, qeveria nuk identifikoi ndonjë kriter de fakto, si për shembull kufirin e pjesëmarrjes së votuesve ose përqindjen e votave ‘Për’, në bazë të cilit do të vazhdonte ose jo me amendamentet e propozuara kushtetuese në Kuvend pas referendumit.
Megjithatë, kryeministri, ministri i punëve të jashtme dhe kryetari i Kuvendit theksuan se me amandamentet do të vazhdohet pa marrë parasysh pjesëmarrjen e votuesve në referendum, në qoftë se shumica e votave janë ‘Për’.
Publiku, duke i përfshirë edhe ata që angazhohen për bojkot, e lidhën gjerësisht kufirin e pjesëmarrjes me suksesin e referendumit.
Interpretimet e ndryshme të kufirit të pjesëmarrjes krijuan paqartësi në lidhje me pasojat procedurale të votimit.
Referendumi u administrua nga administrata në tre nivele, që përbëhej nga Komisioni shtetëror i zgjedhjeve (KSHZ), 80 Komisione zgjedhore komunale (KZK), Komisioni zgjedhor për Qytetin e Shkupit, dhe 3.480 Këshilla zgjedhorë (KZ).
Përveç kësaj, u krijuan edhe 33 KZ në Përfaqësitë diplomatike-konsullore (PDK) për votimin jashtë vendit, dhe një KZ shtesë në KSHZ për ta administruar votimin e anëtarëve të KZ-ve që ishin shpërndarë në ato PDK.
Duke u larguar nga praktika e mirë, me ndryshimet e fundit të Kodit zgjedhor të bëra në korrik të vitit 2018 u krijua KSHZ e përkohshme me mandat gjashtëmujor.
Shtatë anëtarët, tre nga të cilët janë gra, u emëruan nga partitë parlamentare politike: katër nga koalicioni në pushtet, duke përfshirë nënkryetarin, dhe tre nga opozita, duke përfshirë kryetarin.
Kodi zgjedhor parasheh emërimin e zëvendës-sekretarit të përgjithshëm, mirëpo kjo pozitë nuk u definua, e as nuk u plotësua.
KZK-të përbëhen nga pesë anëtarë (dhe zëvendës), të cilët kanë mandat pesëvjeçar dhe zgjidhen në mënyrë të rastësishme nga radhët e nëpunësve publikë.
KZK-të e mbikëqyrën administrimin e referendumit në çdo komunë, i emëruan dhe i trajnuan KZ-të, dhe i menaxhuan përgatitjet e tjera teknike.
KZ-të përbëhen nga tre anëtarë (dhe zëvendës), të cilët zgjidhen në mënyrë të rastësishme nga radhët e nëpunësve publikë dhe ishin përgjegjëse për menaxhimin e vendvotimeve dhe zhvillimin e votimit dhe procedurat e numërimit të votave.
Për referendumin, KZ-të nuk përfshinin dy anëtarë të përkohshëm të emëruar nga partitë, siç parashihet në Kodin zgjedhor për zgjedhjet.
Përkundër disa ndryshimeve të vonshme në përbërjen e KZK-ve dhe KZ-ve, kërkesa për përfaqësim të balancuar etnik dhe gjinor në komisionet zgjedhore u respektua gjerësisht.
KSHZ-ja e administroi referendumin në mënyrë të paanshme dhe në përgjithësi iu përmbajt afateve ligjore.
Komisioni mbajti mbledhje të rregullta publike të cilat u zhvilluan në mënyrë efikase dhe kolegjiale.
Megjithatë, në mbledhjet publike kishte mungesë të debatit përmbajtësor, me ç’rast vendimet u miratuan në mënyrë unanime pas takimeve paraprake të punës të cilat nuk ishin të hapura për publikun e as për vëzhguesit.
Edhe pse KSHZ-ja e publikoi shumicën e vendimeve të saj dhe informatat kyçe në ueb-faqen e saj, jo të gjitha vendimet u publikuan, që nuk është në përputhje me rregulloren e brendshme të KSHZ-së.
Përveç kësaj, të gjitha vendimet për procedurat e tenderimit për përzgjedhjen e kontraktuesve u morën në mbledhje të mbyllura të Komisionit për furnizime të KSHZsë.
Komisionet e nivelit më të ulët në përgjithësi punuan në mënyrë profesionale dhe e gëzuan besimin e palëve të interesuara lokale.
Megjithatë, edhe pse mbledhjet e shumicës së KZK-ve ishin publike, në disa raste të pakta ato nuk u lajmëruan paraprakisht, që e vështirësoi vëzhgimin.
Një numër i KZK-ve e informuan MVR-në e ODIHR-it për kompensime të papaguara për vitin 2016 dhe 2017, dhe shumë prej tyre u ankuan se gjatë ndarjes së mjeteve financiare nuk është marrë parasysh numri i vendvotimeve ose largësia ndërmjet vendvotimeve në secilën komunë.
KSHZ-ja mbajti trajnime kaskadore për komisionet zgjedhore të nivelit më të ulët, duke përdorur prezantime, doracakë dhe video.
Trajnimet e KZK-ve që u vëzhguan nga MVR-ja e ODIHR-it ishin të organizuara mirë, interaktive, dhe u mbajtën edhe në gjuhën maqedonase edhe në gjuhën shqipe atje ku kishte nevojë.
Megjithatë, KSHZ-ja u vonua me mbajtjen e trajnimeve për KZK-të dhe vendosi t’i bashkojë ato me trajnimin e trajnuesve.
Trajnimet e KZ-ve që u vëzhguan nga MVR-ja e ODIHR-it ishin më pak të organizuara dhe me cilësi më të dobët.
Doracakët për trajnim ishin në dispozicion vetëm për trajnimin e anëtarëve të KZ-ve.
Pozitivisht, në përputhje me rekomandimin e mëparshëm të ODIHR-it, KSHZ-ja zhvilloi fushatë për informimin e votuesve, duke përfshirë përmbajtje televizive dhe onlajn, pjesa më e madhe e të cilës kishte për synim votuesit e rinj.
Materiali u fokusua në procedurat e ditës së referendumit dhe si të gjenden vendvotimet, dhe u potencua liria e zgjedhjes dhe pjesëmarrja, në vend të inkurajimit të daljes në referendum.
Autoritetet bënë disa përpjekje për të ofruar informata në lidhje me marrëveshjen.
Megjithatë, thelbi i marrëveshjes dhe ndikimi potencial i saj nuk u sqaruan sa duhet ose u sqaruan shumë vonë në fushatë.
Mediat transmetuese kryesisht e plotësuan këtë zbrazëtirë duke ofruar programe informative në lidhje me marrëveshjen dhe referendumin, që e përmirësoi aftësinë e votuesve për të marrë vendim në bazë të informatave (shih seksionin për Media).
Qytetarët që kanë mbushur 18 vjet kanë të drejtë vote, përveç atyre që u është marrë kjo e drejtë ligjore me vendim gjyqësor.
Heqja e të drejtës së votës në bazë të paaftësisë mendore ose intelektuale është në kundërshtim me standardet ndërkombëtare.
Në bazë të Kodit zgjedhor, vetëm personat me adresë të paraqitur dhe me letërnjoftim të vlefshëm ose me pasaportë biometrike janë përfshirë në regjistrin e votuesve.
Duke vepruar në bazë të një rekomandimi të mëparshëm të ODHIR-it, autoritetet filluan një operacion për rinovimin e dokumenteve me afat të kaluar të personave të mbyllur në burgje.
Regjistrimi i votuesve për votimin në vend është pasiv.
Listat zgjedhore përpilohen nga KSHZ-ja në bazë të të dhënave nga regjistrat e ndryshëm qytetarë dhe të popullatës.
Gjatë këqyrjes publike të listave zgjedhore që u bë prej datës 9 deri më 23 gusht, gjithsej 5.641 votues erdhën personalisht t’i kontrollojnë të dhënat e tyre personale, gjë që rezultoi me 94 shtime të reja, 295 fshirje dhe 74 korrigjime.
KSHZ-ja e mbylli listën zgjedhore më 7 shtator dhe lista përfundimtare përfshinte 1.806.336 votues me të drejtë vote.
Ministria për Punë të Jashtme e informoi KSHZ-në se 2.694 votues janë regjistruar për votim jashtë vendit.
Të gjithë bashkëbiseduesit e MNVR-së pranuan se çështjet e pazgjidhura që kanë të bëjnë me saktësinë e listave zgjedhore dhe mangësitë strukturore të identifikuara në raportet e mëparshme të ODIHR-it dhe të APKE-së mbeten të patrajtuara.
Megjithatë, përkundër rëndësisë së kufirit të pjesëmarrjes së votuesve në referendum, saktësia e listës zgjedhore nuk u përmend si shqetësim kryesor nga bashkëbiseduesit.
Edhe pse periudha zyrtare e fushatës filloi më 30 korrik, në ditën e shpalljes së datës së referendumit, shumica e palëve të interesuara i intensifikuan aktivitetet e tyre pas 10 shtatorit.
Fushata përfundoi 48 orë para ditës së referendumit dhe në përgjithësi ishte paqësore dhe aktive anembanë vendit.
Nuk kishte kufizime të të drejtave themelore që kanë të bëjnë me fushatën, duke i përfshirë të drejtat për tubim, bashkim dhe shprehje.
Kuvendi, si propozues zyrtar i referendumit, e udhëhoqi fushatën ‘Për’, e cila ishte e dukshme anembanë vendit dhe e fokusuar në dobitë e anëtarësimit në BE dhe NATO, veçanërisht për gjeneratën më të re.
Partia në pushtet, Lidhja Social Demokratike e Maqedonisë (LSDM) u bashkua me mbi 100 organizata të shoqërisë civile, për ta përkrahur votën ‘Për’, me mesazhin ”Dil për Maqedoninë Evropiane”.
Materialet e fushatës përfshinin shpërndarje të posterëve, broshurave, vizitave derë-më- derë, si dhe tubime dhe tribuna.
Fushata poashtu u mbështet edhe në platformat e mediave sociale për t’i plotësuar aktivitetet e saj.
Për dallim nga Kodi zgjedhor, Ligji për referendum nuk e rregullon përfshirjen e funksionarëve publikë dhe të huaj në fushatë.
Kryeministri, ministrat dhe deputetët morën pjesë aktive në fushtaën ‘Për’, dhe shpeshherë ishin të shoqëruar nga kryetarët e komunave në ngjarjet lokale të fushatës.
Fushata kishte një shkallë të lartë të përfshirjes ndërkombëtare, me liderë të huaj dhe përfaqësues edhe të BE-së, Shteteve të Bashkuara të Amerikës dhe të NATO-s, që e vizituan Shkupin për ta promovuar marrëveshjen bilaterale dhe për ta inkurajuar pjesëmarrjen në referendum.
Pothuajse të gjithë këta zyrtarë e kategorizuan marrëveshjen si “historike” dhe miratimin e saj si parakusht për anëtarësim në BE dhe NATO, me ç’rast disa zyrtarë e mbështetën votën ‘Për’ në mënyrë eksplicite.
Delegacioni i Bashkimit Evropian zhvilloi aktivitete për komunikim me komunitetin nën sloganin “Imagjino të ardhmen e përbashkët”.
Shumë bashkëbisedues të MNVR-së u shprehën se nuk bëhet dallim ndërmjet aktiviteteve ndërkombëtare dhe fushatës kombëtare ‘Për’, e cila u plotësua me të.
Përkundër faktit se bashkëbiseduesit e MNVR-së nga bashkësitë dhe partitë etnike konfirmuan se ata ishin për referendumin dhe se do t’i inkurajonin pasuesit e tyre që të votojnë ‘Për’, fushata në këto bashkësi ishte modeste.
Shumica e partive etnike shqiptare dhe rome zhvilluan fushatë të veçantë me mesazhe që u dedikoheshin bashkësive të tyre.
Më e madhja prej tyre, Bashkimi Demokratik për Integrim (BDI), në raste të caktuara i koordinoi aktivitetet e saj me LSDM-në.
Partia kryesore opozitare, Organizata e Brendshme Revolucionare Maqedonase – Partia Demokratike për Unitet Kombëtar Maqedonas (VMRO-DPMNE) e përshkroi marrëveshjen me Greqinë si "kapitullim", dhe si kërcënim për identitetin dhe historinë e vendit.
Megjithatë, kjo parti nuk mori qëndrim zyrtar në lidhje me referendumin dhe kryetari i partisë më 11 shtator njoftoi se qytetarët duhet “të votojnë sipas ndërgjegjes së tyre”.
Disa funksionarë aktualë dhe të mëparshëm të VMRODPMNE-së e kritikuan qëndrimin e partisë, me ç’rast disa e mbështetën publikisht pyetjen e referendumit dhe inkurajuan të dilet në votim, ndërsa të tjerët theksuan se kanë ndërmend të votojnë kundër.
Edhe pse partia nuk zhvilloi fushatë zyrtare në lidhje me referendumin, ajo zhvilloi fushatë të vazhdueshme anti-qeveritare, e cila përfshiu marshe protestuese dhe përmbajtje në mediat sociale për t’i kritikuar politikat e qeverisë, duke e dënuar njëkohësisht marrëveshjen me Greqinë.
Edhe pse nuk kishte fushatë të organizuar ‘Kundër’, 72 shoqata qytetare dhe dy parti politike jashtëparlamentare, “Maqedonia e Bashkuar” dhe “Zëri për Maqedoninë” u angazhuan për bojkot me qëllim që të pengojnë që referendumi ta arrijë 50 për qind të kufirit të pjesëmarrjes së votuesve në referendum.
Fushata për bojkot ishte aktive nëpërmjet tubimeve dhe në mediat sociale, duke përdorë gjuhë nacionaliste, e cila shpeshherë ishte nxitëse.
Kishte raste të dezinformatave, disa prej të cilave gjoja të financuara nga aktorë të huaj, mirëpo ato nuk u transmetuan nga mediat tradicionale transmetuese dhe diapazoni i tyre mbeti i kufizuar në hapësirën onlajn.
Kryetari i shtetit, i cili më parë refuzoi ta nënshkruajë ratikfimin e marrëveshjes nga Kuvendi, njoftoi se nuk do të votojë në referendum.
Disa bashkëbisedues të ODIHR-it pretenduan se janë bërë presione mbi nëpunësit shtetërorë dhe mësimdhënësit që të votojnë, mirëpo nuk u ofruan dëshmi konkrete për t’i mbështetur këto pretendime.
Në Prokurorinë publike lokale u parashtrua një denoncim në lidhje me shkeljen e pretenduar të Kodit Penal gjatë njërës nga paraqitjet publike të kryeministrit në fushatë.
Partitë dhe pjesëmarrësit e tjerë i vetëfinancuan fushatat e tyre nëpërmjet donacioneve private.
Edhe pse korniza ligjore nuk parasheh financim publik të referendumit, qeveria i ndau Kuvendit 80 milionë denarë (rreth 1.3 milionë euro), në rolin e tij si propozues i autorizuar, për t’i harxhuar për reklama në media gjatë fushatës së referendumit.
Komisioni për koordinim në kuadër të Kuvendit hapi një llogari të veçantë bankare për këtë financim publik dhe i pagoi drejtpërdrejt stacionet televizive dhe të radios për kohën e transmetimit.
VMRO-DPMNE-ja e kritikoi vendimin për të ndarë mjete publike dhe e refuzoi pjesën e saj të mjeteve financiare, duke thënë se përdorimi i këtillë i financimit publik nuk është në interes të qytetarëve.
Si rezultat i kësaj, mjetet publike u shpenzuan vetëm në emër të fushatës ‘Për’.
Disa parti të vogla dhe organizata të shoqërisë civile poashtu e kundërshtuan përdorimin e mjeteve të qeverisë.
Korniza ligjore për financimin e fushatës së referendumit nuk përfshin kufizime për shpenzim dhe ka mungesë të kërkesave të qarta për zbulimin e shpenzimeve, procedurave për revizion dhe sanksioneve.
Rregullat e KSHZ-së kërkojnë që vetëm Kuvendi si propozues zyrtar të dorëzojë raport financiar për fushatën për përdorimin e mjeteve publike, në afat prej 30 ditësh nga dita e referendumit.
Për dallim nga zgjedhjet, nga partitë politike dhe palët e tjera të interesuara nuk kërkohet të japin llogari për shpenzimet ose donacionet e tyre për fushatën e referendumit.
Rregullativa e kufizuar dhe mungesa e transparencës për financimin e fushatës nuk është në përputhje me standardet ndërkombëtare.
Shumica e gazetarëve me të cilët u takua MVR-ja e ODIHR-it se theksuan se gjatë viteve të fundit është përmirësuar atmosfera e punës dhe se është zvogëluar presioni politik.
Edhe pse mediat vazhdojnë të kenë vështirësi financiare, veçanërisht në nivel lokal, në vend veprojnë një numër i madh i transmetuesve, duke përfshirë mbi 15 televizione që e mbulojnë gjithë vendin.
Televizioni mbetet burimi më i rëndësishëm i informimit politik.
MVR-ja e ODIHR-it i filloi aktivitetet e saj të monitorimit të mediave më 3 shtator.
Gjatë periudhës së monitorimit, mediat u ofruan qytetarëve një sasi të madhe të informatave në lidhje me referendumin.
Reklamat që kishin të bëjnë me fushatën u transmetuan rregullisht në mediat private duke filluar nga 8 shtatori.
Mediat publike nuk ishin të obliguara të ofrojnë hapësirë për transmetim falas.
Në përgjithësi mediat ofuran mbulim korrekt.
Megjithatë, fakti që nuk kishte ndonjë fushatë ‘Kundër’, në kombinim me fushatën për “Bojkot” që u zhvillua kryesisht në mediat sociale, e ndërlikoi mundësinë e mediave informative që të ofrojnë mbulim të barabartë për të dyja palët e fushatës.
Si rezultat i kësaj, pikëpamjet e shprehura nga fushata ‘Për’ qartazi dominuan në mesin e të gjithë transmetuesve.
Informatat në lidhje me ‘Kundër’ ose ‘Bojkot’, duke i përfshirë pikëpamjet kritike për marrëveshjen ose për BE-në dhe NATO-n, rrallë herë tejkalonin 10 për qind të hapësirës mediatike të dedikuar për çështjet që kanë të bëjnë me referendumin, në edicionet e lajmeve të çdo kanali të monitoruar televiziv.
Informatat në lidhje me fushatën ‘Për’ dhe kronikat që prezantonin pikëpamje të favorshme ose neutrale ndaj BE-së dhe NATO-s, në shumicën e kanaleve përbënin rreth 50 për qind.
Përveç kësaj, të gjitha kanalet i dedikuan një pjesë të rëndësishme të kohës për transmetim informatave për votuesit dhe detajeve të tjera të kontekstit dhe procesit të referendumit.
Informatat që i lartësonin përfitimet nga integrimi në BE dhe në NATO u prezantuan gjerësisht në media, veçanërisht në edicionet e lajmeve, nëpërmjet mbulimit të aktiviteteve të qeverisë për fushatën dhe vizitave të shpeshta shtetërore nga zyrtarët e BE-së dhe të NATO-s.
Pozitivisht, shumica e kanaleve të monitoruara televizive organizuan programe speciale kushtuar kontekstit më të gjerë të referendumit, dhe prezantuan pikëpamje të ndryshme në lidhje me marrëveshjen që ishte temë e pyetjes së referendumit.
Regullativa e miratuar nga Agjencia për shërbime audio dhe audio-vizuale (ASHAAM) parasheh ndarje të barabartë të kohës për transmetim që financohet me mjete publike, me maksimum prej katër minuta e gjysmë në orë për secilën palë.
Megjithatë, shumica e mediave që transmetuan reklama të paguara nuk i respektuan gjithmonë këto kufizime, duke i ndarë hapësirë më të madhe fushatës ‘Për’.
Përveç fushatës zyrtare të referendumit, klipe që e promovonin BE-në dhe dobitë e saj u transmetuan si pjesë e fushatës zyrtare të BE-së (“BE-ja për ty”).
Organizatat e shoqërisë civile poashtu e promovuan anëtarësimin në BE dhe në NATO në reklamat e paguara televizive.
Në mungesë të deputetëve që do të angazhoheshin për ‘Kundër’ ose ‘Bojkoto’, në media u transmetuan vetëm reklamat e financuara me mjete publike që e promovonin fushatën ‘Për’.
Megjithatë, në fund të fushatës, partia jashtëparlamentare ”Zëri për Maqedoninë” zhvilloi një fushatë të kufizuar të paguar për ta promovuar bojkotimin.
ASHAAM-i i monitoroi mediat transmetuese duke filluar nga 10 shtatori.
Më 14 shtator, kjo agjenci lëshoi një deklaratë për t’i paralajmëruar mediat se koha e ndarë për reklamat ‘Për’ po i tejkalonte kufizimet e lejuara dhe ua tërhoqi vërejtjen transmetuesve që ta respektojnë kornizën ligjore dhe udhëzimin e ASHAAM-it.
Sipas raportit të saj të parë nga monitorimi të datës 25 shtator, ASHAAM-i dënoi dy transmetues për mosrespektimin e dispozitës që ka të bëjë me reklamimin e paguar.
Ligji për referendumin u jep të drejtë të gjithë votuesve të parashtrojnë kundërshtime në KSHZ në lidhje me parregullsitë në procedurat në ditën e votimit dhe nxjerrjen e rezultateve, në afat prej 24 orësh.
Megjithatë, KSHZ-ja miratoi një rregullativë për kontestet në lidhje me referendumin, e cila e ngushtoi bazën ligjore për qytetarët që të parashtrojnë kundërshtime.
Sipas kësaj rregullative, votuesit mund të parashtrojnë kundërshtim nëse gjenden në listën e votuesve, kanë qenë të pranishëm në vendvotim, dhe kanë kërkuar që parregullsia të shënohet në procesverbalet e KZ-ve ose KZK-ve përkatëse.
Baza ligjore që KSHZ-ja ta kufizojë dispozitën për kundërshtime është e paqartë.
Vëzhguesve të akredituar u lejohet me ligj të fusin vërejtje në procesverbalet e KZ-ve, mirëpo ata nuk kanë të drejtë të parashtrojnë kundërshtime.
Sipas Ligjit për referendum, për vendimet e KSHZ-së në lidhje me procedurat në ditën e votimit dhe rezultatet mund të parashtrohet ankesë deri te Gjykata Supreme në afat prej 48 orësh.
Ky mekanizëm dallon nga Kodi zgjedhor, sipas të cilit Gjykata Administrative është instanca më e lartë për zgjidhjen e kontesteve zgjedhore.
Përveç kësaj, fakti që kompetenca për ankesat në lidhje me regjistrimin e votuesve iu transferua Gjykatës Supreme, me sa duket nuk ka bazë ligjore.
KSHZ-ja pranoi 12 kundërshtime formale para ditës së referendumit, të cilat u shqyrtuan në seanca të mbyllura.
Në të njëjtën kohë, KSHZ-ja pranoi pretendime të ndryshme, duke përfshirë edhe ato se a mund të zbatohen për referendumin dispozitat e Kodit zgjedhor dhe të Ligjit për financimin e partive politike.
Përveç kësaj, një numër i paktë i kundërshtimeve u parashtruan në Prokurorinë publike, duke përfshirë kontestimin e ligjshmërisë së disa vendimeve të KSHZ-së.
Gjykata Kushtetuese pranoi tre iniciativa që e kontestonin vendimin e Kuvendit për të mbajtur referendum, duke e vënë në pikëpyetje, në mes tjerash, formulimin dhe natyrën e ndërlikuar të pyetjes së referendumit, natyrën konsultative të referendumit, dhe mungesën e sqarimit të ndryshimeve kushtetuese që janë paraparë në marrëveshje.
Këto iniciativa u refuzuan me shumicë votash, me ç’rast u debatua për dobësitë në formalitetet e vendimit për të mbajtur referendum dhe në formulimin e pyetjes, mirëpo u vendos se ato nuk janë kundërkushtetuese.
Shumica vendosi se edhe pse Ligji për referendum kërkon referendum që është ligjërisht i detyrueshëm për anëtarësim në ndonjë lidhje ose aleancë ndërkombëtare, referendumi aktual konsultativ nuk e përjashton mundësinë për shpallje të një referendumi të ardhshëm.
Përveç kësaj, u vendos se pyetja e referendumit ishte e qartë për shkak se çështjet që i përmban ajo janë të ndërlidhura.
Kodi zgjedhor dhe rregullat e KSHZ-së parashohin vëzhgim të referendumit nga vëzhguesit ndërkombëtarë dhe ata qytetarë.
Sipas kornizës ligjore, vetëm propozuesit të autorizuar të referendumit, në këtë rast Kuvendit, iu lejua të emërojë përfaqësues të posaçëm për ta vëzhguar punën e administratës së referendumit në çdo komision dhe në çdo vendvotim.
Përkundër aplikimit nga VMRO-DPMNE-ja, Kuvendi nuk emëroi asnjë përfaqësues.
Disa parti politike iu ankuan MVR-së së ODIHR-it se rregullat për vëzhgimin e referendumit ua mohuan të drejtën për të vëzhguar.
Mospërfshirja e vëzhguesve partiakë në vendvotime, në kombinim me mungesën e anëtarëve të KZ-ve të emëruar nga partitë, e zvogëloi transparencën e përgjithshme të procesit dhe i sfidoi përkushtimet e OSBE-së dhe praktikën e mirë ndërkombëtare.
KSHZ-ja akreditoi rreth 493 vëzhgues ndërkombëtarë dhe 11.927 vëzhgues qytetarë.
Dy organizata qytetare vëzhguese me përvojë shpërndanë vëzhgues për fushatën dhe procedurat e ditës së votimit.
Në ditën e referendumit, MOST-i shpërndau 1.500 vëzhgues, duke përfshirë edhe disa ekipe të lëvizshme, dhe realizoi një aktivitet paralel të nxjerrjes së rezultateve.
Qendra për liri – CIVIL shpërndau 250 vëzhgues të akredituar.
Në ditën e fundit për regjistrim, u akredituan edhe dy organizatat të tjera, Platforma e Maqedonisë kundër varfërisë (PMKV) me 3.736 vëzhgues dhe Agjencia për politika dhe iniciativa qytetare (IDULSJ) me 5,574 vëzhgues.
Votimi i hershëm dhe dita e referendumit kaluan në mënyrë të rregullt pa parregullsi të mëdha.
Procesi i ditës së referendumit ishte i organizuar mirë dhe u administrua në mënyrë profesionale.
Procedurat e votimit, numërimit dhe nxjerrjes së rezultateve në përgjithësi u respektuan mirë dhe u sigurua transparenca e procesit.
Vëzhguesit qytetarë ishin të pranishëm në 90 për qind të vendvotimeve dhe qendrat për nxjerrjen e rezultateve që u vëzhguan.
Megjithatë, vëzhguesit e MNVR-së vërejtën një konfuzion në masë të gjerë në lidhje me identitetin e organizatave që u përfaqësuan nga disa vëzhgues vendorë.
Edhe pse nuk kishte përfaqësues të autorizuar të akredituar nga KSHZ-ja, në 91 vendvotime të vëzhguara, vëzhguesit qytetarë nuk mund ta identifikonin organizatën e tyre e as detyrat e tyre si vëzhgues.
Në disa raste, këta vëzhgues u prezantuan si përfaqësues të autorizuar të Kuvendit, të partive politike ose të KZK-ve, edhe pse vëzhguesit e MNVR-së konstatuan se një numër i madh i tyre ishin të akredituar për Platformën e
Maqedonisë kundër varfërisë (PMKV) ose për Agjencinë për politika dhe iniciativa qytetare (IDULSJ).
Po ashtu, kishte disa incidente të frikësimit të votuesve duke i incizuar votuesit në vendvotime.
Votimi i hershëm u realizua më 29 shtator për votuesit në shtëpi dhe për ata që janë në burg shtëpiak ose në burg.
Votimi i hershëm u vëzhgua në gjithsej 13 burgje të vendit dhe 69 KZ.56 Në përgjithësi, procesi u vlerësua si i mirë ose shumë i mirë në 92 për qind të vëzhgimeve.
Megjithatë, në dy burgje dhe në pesë KZ procesi u vlerësua negativisht.
Fshehtësia e votës nuk u sigurua në 5 vëzhgime, kutia e votimit nuk ishte mbyllur siç duhet në 5 vëzhgime, ndërsa procedurat nuk u ndoqën ose nuk u kuptuan nga votuesit në pesë vëzhgime.
Vëzhguesit qytetarë ishin të pranishëm në 45 për qind të vëzhgimeve.
Në ditën e referendumit, MNVR-ja e vlerësoi hapjen si të mirë ose shumë të mirë në 72 nga 75 vëzhgimet.
Edhe pse u respektuan shumica e procedurave, në 15 raste vëzhguesit vërejtën se kutia e votimit nuk iu tregua vëzhguesve para se të mbyllet dhe në 13 raste protokolli për hapjen e vendvotimit nuk u plotësua para se të hapet vendvotimi.
Vëzhguesit e MNVR-së kishin mundësi ta vëzhgojnë procesin e votimit pa kufizime, dhe vlerësimi i tyre ishte pozitiv në 98 për qind të rasteve.
Procedurat e votimit u respektuan mirë dhe procesi ishte transparent.
Nuk kishte parregullsi të mëdha. Në dy të tretat e KZ-ve të vëzhguara kryetaret ishin gra.
Për ta lehtësuar ushtrimin e të drejtës së votës për personat me shikim të dëmtuar, në 94 për qind të vendvotimeve të vëzhguara kishte shabllon me alfabet të Brejit.
Në 13 për qind të vëzhgimeve, disa votuesve nuk iu lejua e drejta e votës pasi që nuk ishin në listën e votuesve ose nuk posedonin dokument adekuat të identifikimit.
Edhe pse në më shumë se gjysmën e vendvotimeve të vëzhguara personat me aftësi të kufizuara nuk mund të hynin në mënyrë të pavarur, organizimi i hapësirës në vendvotime në përgjithësi ishte i përshtatshëm për personat me aftësi të kufizuara.
MNVR-ja i vëzhgoi procedurat e numërimit në 80 vendvotime.
Edhe pse vlerësimi ishte pozitiv, vëzhguesit e MNVR-së vërejtën se jo të gjitha procedurat u realizuan në tërësi ose sipas renditjes së paraparë.
Për shembull, krahasimi i numri të nënshkrimeve në listën e votuesve me numrin e fletëvotimeve të pashfrytëzuara nuk u bë para hapjes së kutisë së votimit në 40 për qind të rasteve.
Njerëz që nuk ishin anëtarë të KZ-ve morën pjesë në numërimin e votave, kryesisht vëzhgues qytetarë, në 12 për qind të vëzhgimeve.
Në 47 vendvotime, fletëvotimet u shpallën të pavlefshme për shkak se ishin shënuar me shenjë të ndryshme nga rrethi, edhe pse qëllimi i votuesit ishte i qartë.
Vlerësimi i përgjithshëm i procesit të nxjerrjes së rezultateve në të gjitha 68 KZK-të e vëzhguar ishte pozitiv, me ç’rast procedurat në përgjithësi u respektuan në mënyrë transparente.
Në 22 raste kryetari i KZ-së ishte i shoqëruar nga një vëzhgues, që u prezantua si përfaqësues i partisë, gjatë transferimit të materialeve zgjedhore në KZK.
Korrigjimet në protokollet e rezultateve nuk u bënë në mënyrë konsekuente në të gjitha KZK-të, pasi që disa bënë rinumërim, ndërsa disa të tjera e zgjodhën mospërputhjen duke i ndryshuar protokollet pa e bërë rinumërimin e votave.
Në ditën e referendumit KSHZ-ja pranoi rreth 40 kundërshtime nga qytetarë të cilët nuk mund t’i gjenin emrat e tyre në listat e votuesve.
KSHZ-ja i refuzoi të gjitha kundërshtimet duke thënë se afati i fundit për shtim në listat e votuesve kishte kaluar.
Një hap pozitiv, për dallim nga kundërshtimet e një dite para referendumit, ishte se vendimet e KSHZ-së për kundërshtimet në ditën e referendumit u vendosën në sistemin elektronik me menaxhimin e kundërshtimeve, që kontribuoi për transparencën e procesit.
Megjithatë, KSHZ-ja vazhdoi t’i orientojë votuesit që kundër vendimeve të saj të ankohen në Gjykatën Supreme, që e komprometoi të drejtën e tyre për mjet ligjor.
Shkup, 1 tetor 2018 – Kjo Deklaratë për gjetjet dhe përfundimet paraprake është rezultat i përpjekjeve të përbashkëta Zyrës për Institucione Demokratike dhe të Drejtat e Njeriut (ODIHR) të OSBE-së dhe Asamblesë Parlamentare të Këshillit të Evropës (APKE).
Vlerësimi u bë që të caktohet se a u mbajt referendumi në përputhje me përkushtimet e OSBE-së, Këshillit të Evropës dhe obligimet dhe standardet e tjera ndërkombëtare, si dhe me legjislacionin shtetëror.
Të dyja institucionet e përfshira në këtë Mision Ndërkombëtar për Vëzhgimin e Referendumit (MNVR) e kanë i miratuar Deklaratën e parimeve për Vëzhgimin Ndërkombëtar të Zgjedhjeve të vitit 2005.
Ambasadori Jan Petersen është shefi i MVR-së së ODIHR-it, që filloi me punë më 26 gusht.
Z. Stefan Schennach e udhëhoqi delegacionin e APKE-së.
Kjo Deklaratë për gjetjet dhe përfundimet paraprake është dorëzuar para përfundimit të procesit të referendumit.
Vlerësimi përfundimtar i referendumit do të varet, pjesërisht, nga zhvillimi i fazave të mbetura të procesit, duke përfshirë shpalljen e rezultateve dhe trajtimin e kundërshtimeve dhe ankesave të mundshme pas ditës së referendumit.
ODIHR-i do të publikojë një raport gjithëpërfshirës përfundimtar, duke përfshirë rekomandime për përmirësime eventuale, diku rreth tetë javë pas përfundimit të procesit të referendumit.
Shefi i delegacionet të APKE-së do t’i paraqesë memorandum Byrosë së APKE-së në Helsinki, më 22 nëntor të vitit 2018.
MVR-ja e ODIHR-it përfshin 13 ekspertë në kryeqytet dhe 20 vëzhgues afatgjatë të shpërndarë anembanë vendit.
Në ditën e referendumit u shpërndanë 206 vëzhgues nga 35 vende, duke përfshirë 198 vëzhgues afatgjatë dhe afatshkurtë të shpërndarë nga ODIHR-i, si dhe një delegacion tetë-anëtarësh nga APKE-ja.
Hapja u vëzhgua në 77 vendvotime, ndërsa votimi u vëzhgua në 896 vendvotime anembanë vendit.
Numërimi i votave u vëzhgua në 81 vendvotime ndërsa nxjerrja e rezultateve në 73 KZK.
MNVR-ja dëshiron t’i falënderojë autoritetet për ftesën për vëzhgimin e referendumit dhe Komisionin shtetëror të zgjedhjeve për ndihmën e tij.
MNVR-ja poashtu dëshiron ta shprehë falënderimin e saj ndaj institucioneve të tjera, partive politike, mediave dhe organizatave të shoqërisë civile, si dhe përfaqësuesve të bashkësisë ndërkombëtare për bashkëpunimin e tyre.