Organization for Security and Co-operation in Europe
Presence in Albania
RAPORT PËRMBLEDHËS
MBI NDËRMJETËSIMIN NDËRKOMBËTAR NË PËRGATITJEN
E ZGJEDHJEVE VENDORE 2000
25 Korrik 2000
Ky raport është një përshkrim i bazuar në fakte mbi zhvillimet e kaluara në lidhje me zgjedhjet e ardhshme vendore.
Ai u hartua nga Prezenca e OSBE-së në Shqipëri duke u bazuar në të dhënat më të sakta që kishte në dispozicion.
Komisioni Qendror i Zgjedhjeve Deri në verë të 1999-s, gjashtë nga shtatë vendet në Komisionin Qendror të Zgjedhjeve (KQZ) ishin plotësuar nga organet e përcaktuara në Kushtetutën e 1998-s. Vendi i shtatë, emërimi i dytë nga Kuvendi, mbeti i lirë.
Në atë kohë, Partia Demokratike nuk ishte e pranishme në Kuvend.
Emërimet vijuan me një polemikë në rritje midis partive të opozitës dhe të mazhorancës qeverisëse.
Opozita kritikoi si proçedurat e emërimit ashtu edhe vetë emërimet në KQZ.
Prezenca e OSBE-së u përpoq të ndërmjetësonte në këtë debat rreth KQZ-së.
Dorëheqjet vullnetare nga ana e anëtarëve të emëruar të KQZ-së, dukej se ishin e vetmja rrugëdalje e ligjshme.
Mbas bisedimeve të shumta ndërmjet Kryetarit të Prezencës, dhe përfaqësuesve të lartë të Shtetit dhe të partive politike, dy anëtarë të KQZ-së dhanë dorëheqjen në javën e parë të prillit 2000.
Pra, mbetën tre vende të lira gjithsej.
Një dorëheqje e tretë siç u morr në konsideratë gjatë këtyre bisedimeve, nuk u realizua.
Sipas mendimit të disa politikanëve shqiptarë zgjidhja ideale do të kishte qenë dhënia e dorëheqjes në mënyrë vullnetare nga të gjithë anëtarët dhe riemërimi i kandidatëve me të vërtetë të paanshëm në vend  të  tyre.
Megjithatë,  mazhoranca  qeverisëse  nuk  e  morri  këtë  mundësi  në konsideratë.
Mundësia  e  dytë  më  e  mirë,  nga  ky  këndvështrim,  do  të  kishte  qenë  një  KQZ  “e ekuilibruar”, e përbërë nga anëtarë zyrtarisht jo-partiakë, por të cilët de facto do të ishin “të  pranueshëm”  për  partitë  qeverisëse  dhe  të opozitës.
Anëtarë  të  pranueshëm  nga opozita do të ishin emëruar në vendet e lëna të lira si pasojë e dorëheqjeve vullnetare.
Por edhe kjo mundësi nuk u arrit të materializohej.
Partia Demokratike deklaroi se ajo nuk do të jepte pëlqimin për një kandidat për KQZ-në, të cilin ajo nuk e njeh1.
PD-ja bëri deklarata të ngjashme në drejtim të Partisë Demokristiane dhe Partisë së Legalitetit kur ato mendonin të propozonin ose faktikisht propozuan kandidatë.
Dy nga tre vendet e lëna të lira u plotësuan në fillim të qershorit mbas hyrjes në fuqi të Kodit Zgjedhor.
Një nga emërimet u bë nga Presidenti.
Ky ishte Klement Zguri, ish- anëtar i një partie të vogël opozitare, Partia e Ballit Kombëtar.
Emërimi tjetër u bë nga Këshilli i Lartë i Drejtësisë (KLD), Mimoza Arbëri, një juriste me qendër në Tiranë.
Në mbledhjen e tij të parë të datës 12 qershor, KQZ-ja zgjodhi Fotaq Nanon Kryetar dhe, më 20  korrik  zgjodhi  Pali  Xhelon  Sekretar.
Të  dy  këto  emërime  janë  kontestuar  me pretendime për afërsi politike dhe personale me figura drejtuese të koalicionit qeverisës.
Mbetet ende për t’u plotësuar vendi i zëvendës-kryetarit.
Që nga qershori, disa parti të vogla të së djathtës, si edhe institucione të shoqërisë civile kanë propozuar kandidatë për vendin e shtatë në KQZ, i cili i takon Kuvendit.
Më 24 korrik, Kuvendi zgjodhi në këtë funksion Gaspër Kokaj, një profesor i së drejtës me bazë në Shkodër.
Kodi Zgjedhor Më 21 shkurt, përfaqësues të partive parlamentare të koalicionit qeverisës dhe opozitës u mblodhën në selinë e OSBE-së në praninë e Komunitetit Ndërkombëtar, i përfaqësuar nga Kryetarët e Misioneve të Trojkës së Bashkimit Evropian, Shtetet e Bashkuara, dhe Kombet e Bashkuara (PNUD).
Përfaqësuesit e partive vendosën të krijonin një grup pune në nivel ekspertësh për të rishikuar projektin qeveritar të Kodit Zgjedhor.
Ky grup pune përbëhej  nga  pesë  përfaqësues  nga  partitë  e  koalicionit  qeverisës,  pesë  nga  partitë opozitare dhe pesë nga institucionet ndërkombëtare.
Këta të fundit ishin ekspertë të Zyrës së OSBE-së për Institucionet Demokratike dhe të të Drejtave të Njeriut (ODIHR), të Këshillit  të  Evropës,  të  Fondacionit  Ndërkombëtar  për  Sistemet  Zgjedhore  (IFES- SHBA), si edhe të Prezencës së OSBE-së në Shqipëri.
Takimet e grupit të punës u zhvilluan në Prezencën e OSBE-së çdo pasdite duke përfshirë pothuajse të gjitha ditët e shtuna, nga data 8 mars deri më 7 prill.
Një konflikt i hershëm rreth nënshkrimit të një marrëveshjeje, për barazi në të drejta dhe shanse në proçesin zgjedhor, të kërkuar nga Partia Demokratike çoi në largimin e përfaqësuesve të opozitës nga këto takime në datat 10 dhe 11 mars.
Mbas takimit të datës 11 mars midis Kryetarit të Prezencës dhe drejtuesve të Partisë Demokratike dhe të Partisë Republikane, opozita u kthye në tryezë në datën 13 mars.
Duke filluar që nga data 1 prill, përfaqësuesit e opozitës e ndërprenë pjesëmarrjen në grup, duke shprehur pakënaqësinë se kërkesat e tyre për një KQZ e cila do t’u garantonte partive përfaqësimin në të, nëpërmjet një sistemi pariteti nuk u plotësuan, dhe duke ritheksuar vërejtjet e tyre rreth barazisë së të drejtave dhe shanseve.
Diskutimet vazhduan midis përfaqësuesve të partive të koalicionit qeverisës dhe të Komunitetit Ndërkombëtar deri më datën 7 prill.
Ftesa drejtuar opozitës për pjesëmarrje mbeti e hapur gjatë gjithë proçesit.
Më  10  prill,  Kryetari  i  Prezencës  i’a dorëzoi  projekt-Kodin  Zgjedhor  Kryeministrit, meqënëse Këshilli i Ministrave kishte ndërmarrë hartimin e variantit të parë të tij.
Të njëjtën ditë, një takim i Miqve të Shqipërisë shprehu vlerësimin e tij për punën e bërë nga grupi i punës dhe “mirëpriti faktin se tashmë një projekt-Kod i amenduar i ishte dorëzuar Qeverisë duke përfshirë ndryshimet e bëra me konsensus midis përfaqësuesve të partive politike  si  dhe  propozimet  e  bëra  nga  ekspertët  ndërkombëtarë”.
Dy  përfaqësues  të Opozitës u informuan rreth përmbajtjes së këtij projekt-Kodi të amenduar.
Këshilli i Ministrave e miratoi projekt-Kodin më 13 prill.
Mbas një debati të gjerë, Kuvendi e aprovoi atë më datën 8 maj pa ndonjë ndryshim madhor, me përjashtim të dispozitave tranzitore (shih më poshtë pjesën mbi Nenin 153).
Me kërkesën e Prezencës së OSBE-së në Shqipëri, ligji u rishqyrtua nga ekspertët e disa institucioneve ndërkombëtare, të cilët, në parim e vlerësuan atë si një ligj cilësor dhe në përputhje me standartet ndërkombëtare.
Këta ekpsertë ishin Eugenio Polizzi nga Këshilli i Evropës, Pierre Garonne dhe Bernard Oëen nga Komisioni i Venecias të Këshillit të Evropës,  Daniel  Finn  nga  IFES-SHBA,  dhe  Joseph  Middleton  dhe  Siri  Skåre  nga OSBE/ODIHR.
Z. Finn përmblodhi pikëpamjet e tij për Kodin si më poshtë: “Kodi është një skemë legjislative mjaft e zhvilluar që përbën një kod zgjedhor gjithëpërfshirës,  për  regullimin  e  zgjedhjeve  brenda  sferës  të  tij.
Këshilli  i Ministrave i Shqipërisë, i cili e ka propozuar Kodin; Kuvendi, i cili e ka miratuar atë;  si  dhe  e  gjithë  Qeveria  Shqiptare  së  bashku  me  personelin  e  saj  dhe këshilltarët e jashtëm duhen përgëzuar për përgatitjen e një akti zgjedhor dhe ligjor kaq të zhvilluar”.
Daniel Finn, Specialist Ligjor i IFES-it, 6 Qershor 2000 Neni 153 i Kodit Zgjedhor Neni 153 është një dispozitë tranzitore, në Kodin Zgjedhor, dhe specifikon përbërjen e Komisioneve Zgjedhore të Qeverisjes Vendore (KZQV) dhe të Komisioneve të Qendrave të Votimit (KQV) për zgjedhjet vendore të vitit 2000.
Të gjithë këto komisione do të përbëhen nga përfaqësues të propozuar nga shtatë partitë që kanë fituar më shumë vota në shkallë  kombëtare  në  zgjedhjet  e  fundit  vendore  të  zhvilluara  në  1996.
Nenet  e përhershme  38  dhe  43  parashikojnë  se,  përbërja  e  çdo  KZQV  dhe  KQV  duhet  të pasqyrojë rezultatet e votimit në zgjedhjet e fundit vendore për këshillin vendor përkatës.
Kur OSBE-ja i’a dorëzoi projekt-Kodin Zgjedhor Kryeministrit më datën 10 prill, Neni tranzitor  153  nuk  ishte  pjesë  e  tij.
Gjithashtu,  projekt-Kodi  kaloi  në  Këshillin  e Ministrave pa ndonjë ndryshim të konsiderueshëm.
Më 8 maj, OSBE-ja ishte e pranishme në  Kuvend  në  ditën  e  fundit  të  debatit  mbi  Kodin  Zgjedhor.
Megjithatë,  vlen  të përmëndet fakti se Kryetari i Prezencës së OSBE-së në Shqipëri nuk ishte i pranishëm në kohën e zhvillimit të këtij debati për arsye të një vizitë zyrtare në Shtetet e Bashkuara.
Gjatë debatit, përfaqësuesit e OSBE-së mësuan rreth ndryshimeve të propozuara mbi përbërjen  e  KZQV-ve  në  kohën  kur  atyre  i’u dorëzua  një  kopje  e  disa  projekt- amendamenteve  të  paraqitura  në  seancën  plenare  nga  Grupi  Parlamentar  i  Partisë Socialiste.
Përfaqësuesit e OSBE-së kërkuan një pushim dhe shprehën shqetësimin e tyre në një takim me Kryetarin e Kuvendit dhe Kryetarin e atëhershëm të Grupit Parlamentar të Partisë Socialiste, Gramoz Ruçi.
Pas kësaj, u morrën dy masa.
Masa e parë ishte që rezultatet në shkallë kombëtare të ishin të vlefshme vetëm për zgjedhjet vendore të këtij viti.
Masa e dytë ishte që Gramoz Ruçi të shpjegonte gjatë debatit parlamentar më datën 8 maj se Neni 153 ishte i nevojshëm për shkak të ndryshimeve të planifikuara të ndarjes administrative-territoriale të Shqipërisë përpara zgjedhjeve.
Përfaqësuesit e OSBE-së të pranishëm në këtë diskutim nuk mbetën plotësisht të kënaqur me këto dy masa të marra.
Qeveria u shpreh se ndryshimet administrative-territoriale rridhnin nga Kushtetuta, në kuadrin e deçentralizimit përpara zgjedhjeve.
Më vonë ky argument  u  mbrojt  nga  përfaqësues  të  tjerë  të  qeverisë.
Ministri  i  Pushtetit  Lokal, Bashkim Fino u takua me Kryetarin e Prezencës më datën 23 qershor për të paraqitur plane  rreth  ndryshimeve  specifike.
Ndërkohë,  Qeveria  kishte  deklaruar  publikisht vendimin e saj për të shtyrë çdo ndryshim të kufijve administrativë deri pas zgjedhjeve.
Dy projekt-ligje  mbi reformën administrative-territoriale janë tashmë në Kuvend por asnjë prej tyre nuk parashikon ndryshime në kufijtë vendore ekzistues.
Njëri prej tyre përcakton qartë krijimin e njësive bashkiake me këshilla vendore dhe kryetarë brenda Bashkisë së Tiranës.
Tjetri specifikon krijimin e Qarqeve në Shqipëri ashtu siç kërkohet nga Kushtetuta.
Eshtë argumentuar, veçanërisht nga ekspertë ligjorë, se në përgjithësi, duhet të shmangen ndryshimet e kufijve administrativo-territorialë në periudhën përpara ditës së zgjedhjeve.
Shtimi i Nenit 153 në Kodin Zgjedhor u kritikua nga disa ekspertë zgjedhorë, veçanërisht nga  Këshilli  i  Evropës.
Argumenti  i  tyre  kryesor  ishte  se  përbërja  e  uniforme  e komisioneve zgjedhore vendore mund të cënonte partitë e vogla me një fokus rajonal dhe nuk perputhej me kërkesat për autonomi vendore të parashikuara në Kartën Evropiane për Vetë-Qeverisjen Vendore.
Rregjistrimi i Votuesve Misioni i Vëzhgimit të Rregjistrimit të OSBE-së siguroi vëzhgim të vazhdueshëm të rregjistrimit derë-më-derë nga 3 qershori deri më 11 korrik 2000, në kuadrin e Programit të Asistencës Zgjedhore (PAZ).
PAZ-i është një program i filluar me nismën e PNUD-it me synimin për të asistuar Qeverinë Shqiptare me përgatitjet teknike për zgjedhjet dhe i financuar nga një numër vendesh dhe organizatash ndërkombëtare.
Në përgjithësi, u arrit qëllimi  i  zhvillimit  të  një  rregjistrimi  transparent  dhe  të  saktë,  dhe  në  përgjithësi, proçedurat e reja për rregjistrimin e votuesve e përmbushën qëllimin e tyre për adoptimin e standarteve të pranuara ndërkombëtare.
Pati disa mosmarrëveshje dhe vonesa, por në pjesën më të madhe në nivel vendor, u vu re se zyrtarët bënë gjithçka ishte e mundur me një angazhim të konsiderueshëm.
Bënë përjashtim qytete më të mëdha si Tirana, Durrësi, Elbasani, Shkodra, Kukësi dhe Lushnja, ku polemikat dhe bllokimet politike penguan në mënyrë  të  konsiderueshme  proçeset  teknike.
Rregjistrimi  në  Lushnje  është  ende  i bllokuar si rezultat i një konflikti për zëvendësimin e kryetarit të bashkisë, i cili i është drejtuar Gjykatës Kushtetuese nga Këshilli Bashkiak i Lushnjës dhe i cili ka tërhequr gjithashtu vëmendjen e Këshillit të Evropës.
Një Raport Përfundimtar i Vëzhgimit do të dalë në fund të korrikut.
Monitorimi i Zgjedhjeve Zgjedhjet e ardhshme vendore janë të një rëndësie të veçantë për arsye të reformës së thellë të legjislacionit dhe proçedurave zgjedhore që ka filluar në Shqipëri, dhe për arsye të zhvillimeve politike në vend.
Për këtë arsye, OSBE-ja vendosi qysh herët t'i kërkojë OSBE/ODIHR-it të bëjë një përjashtim në rregullin e saj të përgjithshëm të monitorimit vetëm të zgjedhjeve kombëtare, për të organizuar një mision të plotë vëzhgimi për këto zgjedhje.
OSBE/ODIHR-i, me përvojën e tij të gjatë në monitorimin e zgjedhjeve kombëtare dhe vendore në Rajon dhe në Shqipëri, pranoi kërkesën e  Qeverisë së Shqipërisë për të vendosur një mision të gjerë prej më shumë se 20 Vëzhguesish Afat-Gjatë nga fundi i Gushtit,  dhe  prej  150  Vëzhguesish  Afat-Shkurtër  në  fund  të  Shtatorit.
Ekziston  një marrëveshje midis Këshillit të Evropës dhe qeverisë së Shteteve të Bashkuara për të bashkëpunuar  në  monitorimin  e  zgjedhjeve  dhe  bashkërendimin  e  ngushtë  të  këtyre përpjekjeve.
Këshilli i Evropës planifikon të dërgojë 10 - 15 Vëzhgues Afat-Shkurtër.
Përfundime Meqënëse  na  ndajnë  vetëm  dhjetë  javë  nga  zgjedhjet  vendore,  është  e  një  rëndësie vendimtare që KQZ-ja të përmbushë plotësisht detyrimet e veta.
Kushtetuta dhe Kodi Zgjedhor e ngarkojnë KQZ-në me rolin drejtues për të organizuar dhe drejtuar këto zgjedhje.
Në të njëjtën kohë, duhet të vendosen mekanizmat vëzhguese kombëtare dhe ndërkombëtare të parashikuara nga ligji.
Në  mënyrë  që  të  jetë  i  aftë  për  të  përmbushur  detyrat  e  tij,  Komisioni  kërkon  si mbështetje financiare ashtu edhe teknike nga institucionet kombëtare dhe ndërkombëtare sa më shpejt që të jetë e mundur.
Gjithashtu, dispozitat ligjore mbi rolin e KQZ-së në përgatitjen e zgjedhjeve dhe marrëdhëniet e tij me Programin e Asistencës Zgjedhore kanë nevojë që të përcaktohen qartë.
Një nga detyrat madhore që kemi përpara është krijimi i KZQV-ve deri në fillim të Gushtit, në mënyrë që strukturat zgjedhore vendore të mund të trajnohen dhe të jenë të afta të funksionojnë efektivisht për përgatitjen dhe drejtimin e zgjedhjeve.
