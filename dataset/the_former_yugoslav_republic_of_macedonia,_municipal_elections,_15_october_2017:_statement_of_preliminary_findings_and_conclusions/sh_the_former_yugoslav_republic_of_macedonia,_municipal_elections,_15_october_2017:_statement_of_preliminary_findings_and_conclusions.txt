MISIONI NDËRKOMBËTAR PËR VËZHGIMIN E ZGJEDHJEVE
Ish-Republika Jugosllave e Maqedonisë Zgjedhjet lokale, 15 tetor 2017
DEKLARATË PËR GJETJET DHE PËRFUNDIMET PARAPRAKE
PËRFUNDIMET PARAPRAKE
Mbajtja e zgjedhjeve lokale më 15 tetor kontribuoi për përforcimin e besimit në procesin demokratik.
Zgjedhjet u mbajtën në një ambient konkurrues, ku kandidatët, në përgjithësi, kishin mundësi të bëjnë fushatë pa kufizime dhe liritë themelore, në përgjithësi, u respektuan.
Megjithatë, gjatë periudhës parazgjedhore kishte pretendime të besueshme për blerje të votave, presion mbi votuesit dhe pati raste të izoluara të dhunës.
Në përgjithësi, mediat e monitoruara ofruan mbulim të paanshëm të garuesve dhe e lehtësuan mundësinë për debat politik.
Përkundër sfidave organizative, administrata zgjedhore, në përgjithësi, siguroi që votuesit ta kenë mundësinë për ta ushtruar të drejtën e tyre të votës.
Dita e zgjedhjeve,  në  përgjithësi,  kaloi  në  mënyrë  të  rregullt,  edhe  pse  u  vërejtën  disa  parregullsi procedurale.
Korniza ligjore i ofron të drejtat dhe liritë fundamentale, duke përfshirë edhe mbrojtjen e të drejtave të pakicave dhe ofron një bazë të mirë për mbajtjen e zgjedhjeve demokratike.
Edhe pse me ndryshimet e bëra në vitet e fundit janë trajtuar një numër i rekomandimeve të mëparshme të OSBE/ODIHR-it dhe të Këshillit të Evropës, megjithatë kanë  mbetur disa mangësi, duke përfshirë kufizimet për regjistrimin e kandidatëve të pavarur dhe të drejtat e kufizuara për mjete juridike.
Ndryshimi i vonshëm i Kodit zgjedhor, që rezultoi me ndryshimin e përbërjes së Komisionit Shtetëror Zgjedhor (KSHZ) është në kundërshtim me praktikën e mirë ndërkombëtare.
Në  përgjithësi,  edhe  pse  KSHZ-ja  arriti  t’i  administrojë  zgjedhjet,  diskutimet  e  saj  për  çështje kontestuese politike dhe përfshirja e panevojshme e sekretariatit të saj në punën operative, në disa raste rezultoi me tejkalimin e afateve kohore.
Kjo e vonoi fushatën gjithëpërfshirëse të KSHZ-zë për edukim të votuesve.
Disa rregulla të KSHZ-së ishin në kundërshtim me ligjin.
Mbledhjet e KSHZ-së ishin të hapura për vëzhguesit, megjithatë shpeshherë vendimet e rëndësishme u morën në mbledhje të mbyllura.
Vetëm  disa  komisione  të  nivelit  të  mesëm  ndërmorrën  iniciativa  për  ta  përmirësuar transparencën e punës së tyre.
Pozitive ishin hapat që u ndërmorrën për ta lehtësuar të drejtën e votës për personat me pengesa.
Për këto zgjedhje janë regjistruar gjithsej 1.814.644 votues.
Gjatë verifikimit onlajn dhe personal të listave  zgjedhore  u  kërkua  vetëm  një  numër  i  vogël  i  ndryshimeve.
Si  rezultat  i  kësaj,  shumë bashkëbisedues të vëzhguesve ndërkombëtarë vërejtën besim të shtuar në integritetin e regjistrit të votuesve,  kurse  disa  të  tjerë  vazhduan  të  shprehin  shqetësim  për  këtë,  duke  përfshirë  edhe implementimin e kërkesës për vendbanim.
Pas një procesi inkluziv të regjistrimit, 19 parti politike dhe koalicione, si dhe 65 grupe votuesish, paraqitën gjithsej 258 kandidatë për kryetarë të komunave dhe 370 lista me kandidatë për këshillat komunalë.
Votuesve iu ofruan një varg mundësish për të zgjedhur, dhe në shumë komuna pati numër të madh të garuesve.
Përbërja e KSHZ-së e përmbushi kërkesën për përfaqësim gjinor prej 30 për qind në administratën zgjedhore.
Megjithatë, kjo nuk është respektuar gjithmonë në nivelet më të ulëta.
Jo të gjitha listat me kandidatë e respektuan kërkesën ligjore për balanc gjinor, megjithatë ato u regjistruan.
Çështjet që   kanë të bëjnë me pjesëmarrjen e grave në jetën publike nuk u trajtuan në fushatë.
Fushata është e rregulluar në mënyrë gjithëpërfshirëse me ligj dhe në përgjithësi ofron kushte për terren të barabartë për garim.
Fushata u zhvillua në një ambient ku liritë fundamentale për tubim dhe liri të shprehjes u respektuan në përgjithësi.
Megjithatë, kishte disa incidente të izoluara, të motivuara politikisht, që përfshinin sulme ndaj shtabeve zgjedhore dhe dhunë ndaj një kandidati.
Partitë më të mëdha bënë fushatë për çështjet shtetërore të stabilitetit dhe të integrimeve, si dhe për çështjet e shërbimeve komunale dhe infrastrukturës.
Edhe pse rregullat për financimin e fushatës janë përmirësuar në vitet e fundit, në përputhje me rekomandimet e mëparshme, ato nuk siguruan transparencë të plotë adekuate për shkak të mungesës së  kërkesës  për  revizion  të  raporteve  të  përkohshme,  si  dhe  për  shkak  të  kompetencave  të pamjaftueshme për mbikëqyrje të Entit shtetëror për revizion.
U dorëzuan vetëm një përqindje e vogël e raporteve të përkohshme.
Monitorimi i mediave nga ana MVZ-së së OSBE/ODIHR-it tregoi se mediat publike u ofruan të gjithë kandidatëve minutazh pa pagesë në periudhën me shikim më të madh, mirëpo vetëm një numër i vogël i kandidatëve e shfrytëzuan atë.
Dy partitë më të madhe dominuan në reklamimin me pagesë në mediat private.
Debatet televizive ishin të organizuara mirë, megjithatë, jo të gjithë kandidatët e ftuar morën pjesë në to.
Organi mediatik që është përgjegjës për të siguruar mbulim të balancuar dhe të paanshëm mediatik, inicioi gjashtë procedura kundërvajtëse për shkelje nga ana e mediave.
Marrëdhëniet ndëretnike luajtën rol në këto zgjedhje.
Edhe pse disa parti kërkuan vota përtej kufinjve etnikë, shumica e listave me kandidatë e pasqyruan përbërjen etnike të komunës së caktuar.
Janë vërejtur disa raste të fushatës konfrontuese ndërmjet kandidatëve që i takojnë bashkësisë së njëjtë.
Korniza  ligjore  nuk  ofron  plotësisht  mjete  efektive  ligjore  për  kontestet  zgjedhore,  që  është  në kundërshtim me përkushtimet e OSBE-së.
KSHZ-ja pranoi vetëm disa ankesa deri në ditën para mbajtjes  së  zgjedhjeve.
Edhe  pse  u  paraqitën  shqetësime  për  keqpërdorimin  e  burimeve administrative, blerjen e votave dhe presionet ndaj votuesve, vetëm disa ankesa janë parashtruar para organeve të tjera, disa nga të cilët janë duke u shqyrtuar.
Një numër i bashkëbiseduesve e informuan MVZ-në  e  OSBE/ODIHR-it  dhe  Kongresin  e  Autoriteteve  Lokale  dhe  Rajonale  të  Këshillit  të Evropës se nuk kishin besim në aftësinë e administratës zgjedhore dhe të gjykatave për t’i shqyrtuar në mënyrë të pavarur rastet që kanë të bëjnë me zgjedhjet.
Qasja e vëzhguesve qytetarë në të gjitha fazat e procesit kontribuoi për të pasur transparencë dhe ofroi vlerësim  jopartiak  të  zgjedhjeve.
Gjithsej  3.000  vëzhgues  qytetarë  u  akredituan  për  t’i  ndjekur procedurat në ditën e votimit.
Votimi i hershëm dhe dita e zgjedhjeve kaluan në mënyrë të rregullt në pjesën më të madhe të vendit.
Personat e angazhuar në zgjedhje, në përgjithësi, në mënyrë efikase e lehtësuan votimin dhe iu përmbajtën procedurave të parapara.
Megjithatë, vëzhguesit ndërkombëtarë vërejtën disa parregullsi që përsëriten, duke përfshirë votimin familjar/grupor dhe komprometimin e fshehtësisë së votës.
Gjatë nxjerrjes së rezultateve, shumica e KZK-ve i ndoqën procedurat.
Në 14 KZK, vëzhguesit nuk kishin qasje të mjaftueshme në procesin e futjes së të dhënave, gjë që e kufizoi transparencën.
KSHZ-ja filloi t’i publikojë rezultatet preliminare një kohë të shkurtë pas mbylljes së vendvotimeve, që kontribuoi për transparencë, megjithatë rezultatet nuk ishin të ndara sipas vendvotimeve, që e kufizoi këqyrjen e tyre.
GJETJET PARAPRAKE
Sfondi
Pas zgjedhjeve të parakohshme parlamentare të vitit 2016, formimi i qeverisë u paraqit si sfidë.
Partia Organizata e Brendshme Revolucionare Maqedonase  – Partia Demokratike për Unitet Kombëtar Maqedonas (VMRO-DPMNE) nuk arriti marrëveshje me partnerin e saj tradicional të koalicionit, Bashkimin Demokratik për Integrim (BDI).
Përkundrazi, BDI-ja dhe partitë e tjera të shqiptarëve etnikë e mbështetën Lidhjen Social Demokratike të Maqedonisë (LSDM), mirëpo kryetari i shtetit nuk ua dha atyre mandatin për të formuar qeveri.
Më 27 prill, pas disa përpjekjeve të pasuksesshme, u zgjodh kryetari i Kuvendit, gjë që shkaktoi konfrontim në Kuvend dhe rezultoi me sulm ndaj deputetëve, duke përfshirë anëtarë të lartë të LSDM-së dhe të Aleancës për shqiptarët (ASH).
Kriza politike u qetësua vetëm pasi kryetari i shtetit ia dha mandatin LSDM-së që të formojë qeveri, e cila u krijua më 31 maj, pas një vonese gjashtëmujore.
Kjo vonesë rezultoi me shtyrjen e zgjedhjeve lokale.
Në korrik, qeveria i miratoi reformat ekonomike, gjyqësore dhe politike, si dhe planin për trajtimin e problemit me keqpërdorimin e burimeve administrative, presionin mbi nëpunësit publik, mbulimin jo të balancuar mediatik dhe mungesën e transparencës së administratës zgjedhore.
Aspiratat  shumëvjeçare  të  vendit  për  anëtarësim  në  Bashkimin  Evropian  (BE)  dhe  në  NATO, përqindja e lartë në vazhdimësi e papunësisë dhe niveli i lartë i emigrimit e formuan sfondin e këtyre zgjedhjeve.
Mënyra e mbajtjes së zgjedhjeve lokale nga shumica e bashkëbiseduesve të MVZ-së së OSBE/ODIHR-it u konsiderua si test për besueshmërinë e qeverisë së re, që mund të ndikojë në proceset e integrimit në BE dhe NATO, që janë në zhvillim e sipër.
Momentalisht, 55 nga 80 komuna udhëhiqen nga VMRO-DPMNE-ja, ndërsa LSDM-ja ka 4 kryetarë komunash me përkatësi partiake.
Korniza ligjore dhe sistemi zgjedhor
Zgjedhjet kryesisht janë të rregulluara me Kushtetutën e vitit 1991 dhe Kodin zgjedhor (KZ) të vitit 2006.
Kushtetuta i përcakton të drejtat dhe liritë fundamentale, duke përfshirë edhe mbrojtjen e të drejtave të pakicave, ndërsa KZ-ja në përgjithësi ofron një bazë të mirë për mbajtjen e zgjedhjeve demokratike.
Që nga miratimi i saj, KZ-ja ka pësuar disa ndryshime pozitive, shumica e të cilave janë  në  përputhje  me  rekomandimet  e  mëparshme  të  OSBE/ODIHR-it  dhe  të  Komisionit  për Demokraci nëpërmjet Ligjit (Komisionit të Venedikut), të Këshillit të Evropës, veçanërisht sa i përket parimit për ndarjen e shtetit nga partia dhe rregullativës për financimin e fushatës.
Megjithatë, kanë mbetur disa mangësi që kanë të bëjnë me një numër aspektesh ligjore, duke përfshirë kufizimet e panevojshme për regjistrimin e kandidatëve të pavarur dhe të drejtat e kufizuara për mjete ligjore.
Në vitin 2017, u futën edhe dy ndryshime kyçe në KZ: u ndryshua periudha e mbajtjes së zgjedhjeve lokale prej majit në tetor dhe Kuvendi u autorizua që ta ndryshojë përbërjen e Komisionit shtetëror zgjedhor (KSHZ).
Rregullat e KSHZ-së i plotësojnë aspektet e ndryshme të legjislacionit zgjedhor.
Megjithatë, disa rregulla u miratuan ose u ndryshuan vonë, e disa ishin në kundërshtim me ligjin.
Këto faktorë të kombinuar e sfiduan integritetin e procesit zgjedhor.
Zgjedhjet lokale mbahen çdo katër vjet për t’i zgjedhur kryetarët e komunave dhe këshillat komunalë në 80 komuna dhe në Qytetin e Shkupit.
Këshilltarët zgjidhen me përfaqësim proporcional nëpërmjet listave të mbyllura me kandidatë.
Kryetarët e komunave zgjidhen sipas sistemit të shumicës në dy rrethe zgjedhore.
Balotazhet do të mbahen më 29 tetor, në ato komuna ku asnjë kandidat nuk ka fituar më shumë se 50 për qind të votave të hedhura.
Për zgjedhjet për kryetarë të komunave, vetëm në rrethin e parë nevojitet pjesëmarrje e një të tretës së numrit të votuesve.
Administrimi i zgjedhjeve
Zgjedhjet lokale u administruan nga administrata zgjedhore në tre nivele që përbëhet nga KSHZ-ja, 80 Komisione zgjedhore komunale (KZK) dhe Komisioni zgjedhor për Qytetin e Shkupit, dhe 3,480 Këshilla zgjedhorë (KZ).
KSHZ-ja përbëhet nga nëntë anëtarë, tre nga të cilët janë gra.
Sipas ligjit, tre anëtarë të KSHZ-së nuk kanë  përkatësi  partiake  dhe  zgjidhen  nëpërmjet  konkursit  të  hapur.
Gjashtë  anëtarët  e  tjerë  e pasqyrojnë përbërjen politike të Kuvendit.
Mandati pesëvjeçar i anëtarëve jopartiakë është i mbrojtur në mënyrë të arsyeshme, ndërsa të emëruarit partiakë, pas ndryshimeve të KZ-së që u bënë në shtator, duhet të ndërrohen që përbërja e KSHZ-së ta pasqyrojë përbërjen aktuale të Kuvendit.
Në përputhje me  këtë,  më  22  shtator,  anëtari  i  Lëvizjes  BESA  e  zëvendësoi  anëtarin  e  Partisë  Demokratike Shqiptare (PDSH).
Madje, ndaj një anëtari aktual të KSHZ-së është ngritur padi për keqpërdorim të detyrës zyrtare gjatë zgjedhjeve lokale të vitit 2013, gjë që e komprometon perceptimin publik të KSHZ-së.
KZK-të përbëhen nga pesë anëtarë, të zgjedhur në mënyrë të rastësishme nga radhët e nëpunësve shtetërorë në nivel komunal.
KZ-të përbëhen nga dy anëtarë të emëruar politikisht dhe tre anëtarë jopartiakë.
Disa anëtarë të KZ-ve u zgjodhën me vonesë.
KSHZ-ja organizoi tre rrethe të trajnimeve në kohë dhe konsekuente për anëtarët e KZK-ve, të cilët pastaj i trajnuan KZ-të.
Përkundër sfidave organizative, administrata zgjedhore në përgjithësi siguroi që votuesit ta kenë mundësinë për ta ushtruar të drejtën e tyre të votës.
Sipas ligjit, nga administrata zgjedhore kërkohet që punën e saj ta bëjë publike, mirëpo në praktikë, KSHZ-ja kishte mungesë të transparencës së mirëfilltë.
Mbledhjet e KSHZ-së ishin të hapura për vëzhguesit, megjithatë shpeshherë vendimet e rëndësishme u morën në mbledhje të mbyllura.
Publikimi i procesverbaleve të mbledhjeve u vonua dhe jo të gjitha vendimet, rregullat dhe udhëzimet u vendosën në ueb-faqe.
Poashtu, diskutimet e KSHZ-së për çështje kontestuese politike dhe përfshirja e panevojshme e sekretariatit të saj në punën operative, në disa raste rezultoi me tejkalimin e afateve kohore.
Kjo e vonoi fushatën gjithëpërfshirëse të KSHZ-zë për edukim të votuesve.
Kishte dallim në nivelin e transparencës së KZK-ve.
Përderisa shumica prej tyre nuk zbatuan masa për ta përmirësuar transparencën e tyre, disa të tjera ndërmorrën iniciativa për ta rritur besimin në punën e tyre.
Pushtetet lokale janë përgjegjëse për financimin e zgjedhjeve.
Komunat, llogaritë e të cilave ishin të bllokuara me vendim  gjyqësor për shkak të borxheve të papaguara,  pranuan fonde nga buxheti shtetëror.
Së paku 14 KZK kishin mungesë të hapësirave dhe të materialit dhe u ballafaquan me vështirësi plotësuese financiare.
Përkundër këtyre sfidave, KZK-të, në përgjithësi punuan në mënyrë profesionale.
KZ-ja parasheh kriter për përfaqësim gjinor prej 30 për qind në administratën zgjedhore, mirëpo kjo nuk u respektua në mënyrë konsekuente.
Trembëdhjetë KZK nuk e plotësuan kuotën për përfaqësim gjinor.
Edhe pse nuk kërkohet me ligj, 28 për qind e KZK-ve kishin kryetare femër.
Për herë të parë, për ta lehtësuar të drejtën e votës për personat me pengesa, KSHZ-ja në bashkëpunim me shoqërinë civile i caktoi vendvotimet në të cilat kishte qasje për karrocat për invalidore dhe i vendosi këto informata onlajn.
Poashtu disa vendvotime i furnizoi me shabllon me alfabet të Brejit.
Regjistrimi i votuesve
Të gjithë qytetarët që kanë mbushur 18 vjet kanë të drejtë vote, përveç atyre që u është marrë kjo e drejtë ligjore me vendim gjyqësor.
Ky kufizim është në kundërshtim me përkushtimet e OSBE-së dhe obligimet ndërkombëtare.
Vetëm personat me adresë të paraqitur në komunën përkatëse dhe me letërnjoftim të vlefshëm ose me pasaportë biometrike janë përfshirë në regjistrin e votuesve.
Regjistrimi i votuesve është pasiv.
KSHZ-ja e mirëmban regjistrin e votuesve në bazë të të dhënave të nxjerra nga regjistri qytetar dhe ai i popullatës.
Ajo e përditëson regjistrin e votuesve katër herë në vit, në bazë të të dhënave që i ofrojnë institucionet e ndryshme shtetërore.
Një ditë pasi të shpallen zgjedhjet, bëhet edhe një përditësim plotësues i regjistrit të votuesve.
KSHZ-ja ka të drejtë të bëjë inspektime  të  rastësishme  për  verifikim  të  saktësisë.
Për  këto  zgjedhje,  KSHZ-ja  nuk  e  pa  të nevojshme që të bëjë verifikim gjithëpërfshirës të regjistrit të votuesve.
Gjatë këqyrjes publike, mbi 220.000 votues i kontrolluan të dhënat e tyre onlajn dhe personalisht, mirëpo vetëm 230 veta kërkuan të bëhen korrigjime.
Një numër i kufizuar i ndryshimeve u kërkuan  edhe  nga  ana  e  partive  politike.
Si  rezultat  i  kësaj,  shumë    bashkëbisedues  të  MVZ-së  së OSBE/ODIHR-it shprehën besim të shtuar në integritetin e regjistrit të votuesve, ndërsa disa të tjerë vazhduan të shprehin shqetësim, duke përfshirë edhe implementimin e kërkesës për vendbanim.
Për këto zgjedhje janë regjistruar gjithsej 1.814.644 votues.
KSHZ-ja i miratoi listat përfundimtare të votuesve më 25 shtator, një ditë pas afatit të fundit zyrtar.
Listat e shtypura të votuesve iu dërguan KZK-ve, të cilat pastaj iu dorëzuan KZ-ve më 13 tetor.
Regjistrimi i kandidatëve
Çdo votues me të drejtë vote që banon në komunën përkatëse mund të kandidojë në zgjedhje, përveç atyre që janë në burg ose atyre që janë në pritje të vuajtjes së dënimit me burg në kohëzgjatje më shumë se gjashtë muaj.
Partitë e regjistruara, koalicionet dhe grupet e votuesve kanë të drejtë të emërojnë kandidatë.
Këta të fundit emërimin e tyre duhet ta mbështesin me nënshkrime prej 0.2 deri në 4.8 për qind të votuesve me të drejtë vote që banojnë në komunën përkatëse.
Një votues mund të nënshkruajë  për  të  mbështetur  më  tepër  se  një  kandidat  ose  listë  me  kandidatë.
Megjithatë, nënshkrimet duhet të mblidhen në prani të përfaqësuesit të KSHZ-së.
Pas një procesi inkluziv të regjistrimit, 19 parti dhe koalicione dhe 65 grupe votuesish, paraqitën gjithsej 370 lista për këshillat komunalë dhe 258 kandidatë për kryetarë të komunave, duke përfshirë edhe 19 kandidatë të pavarur.
Listat e kandidatëve u publikuan më 25 shtator dhe u ekspozuan në zyrat e KZK-ve, duke u mundësuar votuesve që të njoftohen me kandidatët e mundshëm.
MVZ-ja e OSBE/ODIHR-it ka njohuri për refuzimin e pesë listave me kandidatë, për të cilat u parashtruan ankesa deri te Gjykata Administrative, e cila i refuzoi ato.
Në kundërshtim me KZ-në, KSHZ-ja organizoi dy shorte për renditjen e kandidatëve në fletëvotim, një për partitë dhe koalicionet, dhe tjetrën për grupet e votuesve.
Këta të fundit u vendosën në fund të listës.
Për ta përmirësuar barazinë gjinore, KZ-ja kërkon që në listat e kandidatëve të përfshihen jo më pak se 40 për qind e gjinisë më pak të përfaqësuar.
Poashtu, një në çdo vend të tretë, plus një në çdo vend të dhjetë duhet të jetë për gjininë më pak të përfaqësuar.
Megjithatë, këto kërkesa u dëmtuan nga një rregull e KSHZ-së.
Nga kandidatët për kryetarë të komunave, 16 janë gra (6 për qind) dhe 14 për qind e listave për këshillat komunalë udhëhiqen nga gratë.
KZK-të kanë regjistruar 9 lista me më pak se 40 për qind kandidate gra dhe 17 lista në të cilat gratë nuk kanë qenë të vendosura në vendet e duhura.
KZK-të  kompetente  këtë  mosrespektim  të  rregullave  ia  përshkruan  gabimeve  gjatë mbikëqyrjes dhe atyre aritmetike.
Megjithatë, MVZ-ja e OSBE/ODIHR-it u informua se një KZK që ka pranuar një listë me më pak kandidatë meshkuj se sa që duhet, ka kërkuar që ajo të korrigjohet.
Nuk kishte mundësi të kërkohen mjete ligjore kundër listave të miratuara.
Ambienti i fushatës
Fushata zyrtare filloi më 25 shtator dhe përfundoi në mesnatë të datës 13 tetor.
Në KZ fushata është e rregulluar në mënyrë gjithëpërfshirëse dhe në përgjithësi ofron kushte për terren të barabartë për garim, edhe pse kandidatëve të pavarur nuk u ofrohen kushte plotësisht të barabarta, si për shembull hapësirë e dedikuar për bilborde dhe mbulim mediatik.
Ligji ka për qëllim t’i mbrojë votuesit nga presioni i panevojshëm dhe ta parandalojë blerjen e votave.
Kufizimet e ndryshme kanë për qëllim ta mbështesin ndarjen e shtetit nga partia, si dhe ta ndalojnë keqpërdorimin e burimeve administrative.
Para fushatës zyrtare, qeveria e miratoi Deklaratën për zgjedhjet e lira dhe të drejta, duke i bërë thirrje publikut dhe zyrtarëve shtetërorë që të përmbahen nga aktivitetet mashtruese dhe ta respektojnë të drejtën e votuesve që të zgjedhin në mënyrë të lirë.
Më 24 shtator në KSHZ dhe nëpër KZK-të, shumica e kandidatëve për kryetarë të komunave e nënshkruan Kodin e sjelljes duke premtuar se do ta respektojnë ligjin.
Fushata u zhvillua në një ambient ku liritë fundamentale për tubim dhe liria e shprehjes u respektuan në përgjithësi.
Votuesve iu ofruan një varg mundësish për të zgjedhur, dhe në shumë komuna pati numër të madh të garuesve.
Fushatat filluan me tubime festive, ku liderët e partive i prezantuan kandidatët e tyre, i zbuluan sloganet e fushatës dhe i paraqitën platformat e politikave të tyre.
Katër partitë më të mëdha mbajtën tubime në qendrat administrative, mirëpo u mbështetën edhe në vizitat derë-më-derë dhe në takimet e përmasave të vogla.
Partitë më të vogla dhe kandidatët e pavarur zhvilluan fushata modeste ku i prezantuan vizionet e tyre për zhvillimin lokal.
Një numër i partive të vogla iu ankuan MVZ-së së OSBE/ODIHR-it për mungesën e terrenit të barabartë gjatë zhvillimit të fushatës.
Në përgjithësi, bashkëbiseduesit e MVZ-së së OSBE/ODIHR-it theksuan në vazhdimësi se ka përmirësim në ambientin e fushatës dhe në zhvillimin e saj.
Strategjitë për fushatat lokale u përgatitën në nivel qendror, ndërsa u implementuan në nivel lokal.
Partitë më të mëdha bënë fushatë për çështjet shtetërore të stabilitetit dhe të integrimeve, dhe i ndërlidhën ato me çështjet lokale të ujit, higjienës publike dhe infrastrukturës.
VMRO-DPMNE-ja, dhe në masë më të vogël, LSDM-ja, përdorën mesazhe negative gjatë tubimeve.
Nga 25 shtatori, nëpër qendrat urbane u paraqitën bilborde të mëdha, ku kryesisht ishin të paraqitur kandidatët për kryetarë të komunave.
Partitë, poashtu hapën edhe shtabe të përkohshme, ku u shpërndanë materialet për fushatë të përgatitura në qendër.
Gjatë tubimeve, kandidatet gra shpeshherë ishin në skenën kryesore, mirëpo rrallë folën.
Poashtu, në kuadër të ekipeve për menaxhim të fushatës, gratë nuk kishin pozita udhëheqëse.
Asnjëra nga partitë nuk i trajtoi çështjet që kanë të bëjnë me pjesëmarrjen e grave në jetën publike.
Më 19 shtator qeveria miratoi disa ligje me të cilat qytetarëve u mundësoi përfitime financiare dhe    sociale.
Palët e interesuara të MVZ-së së OSBE/ODIHR-it shprehën shqetësime në lidhje me blerjen e votave, frikësimin e votuesve, përdorimin e burimeve shtetërore për zhvillimin e fushatës dhe mjegullimin e ndarjes së shtetit nga partia; disa nga këto shqetësime ishin të besueshme.
Janë ngritur padi kundër dy kryetarëve aktualë të komunave për keqpërdorim të detyrës, duke përfshirë edhe shkelje që kanë të bëjnë me zgjedhjet.
Kishte incidente të izoluara, të motivuara politikisht, anembanë vendit, që përfshinin sulme ndaj shtabeve zgjedhore dhe dhunë ndaj një kandidati.
Në Shuto Orizare, kandidati aktual për kryetar komune nga Unioni i Romëve të Maqedonisë (URM) u sulmua dhe u lëndua.
Ky incident i nxori në shesh tensionet dhe nivelin e lartë të polarizimit brenda komunitetit rom.
Financimi i fushatës
Rregulat për financimin e fushatës kanë pësuar ndryshime të konsiderueshme gjatë viteve të fundit, në përputhje me rekomandimet e OSBE/ODIHR-it, Komisionit të Venedikut, dhe të Grupit të shteteve kundër korrupsionit të Këshillit të Evropës (GRECO).
Megjithatë, disa rekomandime për ta avancuar edhe  mëtutje  transparencën  në  financimin  e  fushatës  mbeten  të  patrajtuara,  duke  përfshirë  edhe kërkesën për revizion të raporteve të përkohshme për financim të fushatës, si dhe kompetencat e avancuara për mbikëqyrje nga Enti shtetëror për revizion (ESHR).
Fushatat  financohen  nga  anëtarësia  partiake  dhe  donacionet  private.
KZ-ja  i  kufizon  donacionet individuale, i përmend burimet e ndaluara dhe cakton limit për shpenzim gjatë fushatës.
Shpenzimet kompensohen pjesërisht nga administrata lokale për listat që fitojnë së paku 1.5 për qind të të gjitha votave të hedhura në një komunë.
Transaksionet e fushatës duhet të realizohen nëpërmjet llogarisë së veçantë bankare për këtë qëllim.
ESHR-ja bën mbikëqyrje të financimit të fushatës.
Para ditës së zgjedhjeve, ajo duhet të pranojë dy raporte të përkohshme për financimin e fushatës nga garuesit në zgjedhje.
Raportet përfundimtare  dorëzohen në afat prej katër muajsh pas zgjedhjeve dhe ESHR-ja duhet të bëjë revizion të tyre.
Mandati dhe burimet e kufizuara të ESHR-së për t’i analizuar këto raporte nuk mundësojnë që të përmbushen kërkesat për transparencë dhe llogaridhënie siç parashohin obligimet dhe standradet ndërkombëtare.
ESHR-ja  ka  kompetencë  për  të  vepruar  në  lidhje  me  parregullsitë,  qoftë  me iniciativë të veten apo në bazë të ankesës; nuk janë raportuar raste të tilla.
U dorëzuan vetëm një përqindje e vogël e raporteve të përkohshme, dhe shumë garues përdorën shabllon të vjetëruar ose nuk i kanë ndarë shpenzimet në detaje, siç kërkohet me formatin e ri.
Raportet e përkohshme u publikuan onljan nga ana e KSHZ-së.
Në tre raste, shpenzimet ishin më të larta se sa të hyrat.
Për më tepër, shpenzimet nuk ishin ndarë sipas komunave, gjë që e pengon mundësinë për të konstatuar se a janë respektuar kufizimet për shpenzime.
Mediat
Ambienti mediatik që karakterizohet me një numër të madh të operatorëve që veprojnë në një treg relativisht të vogël, përfshin 170 media.
Televizioni është burimi kryesor i informimit, qarkullimi i gazetave është i vogël, ndërsa depërtimi gjithnjë e më i madh i internetit ka mundësuar zhvillimin e dukshëm të ueb-faqeve me lajme.
Në përgjithësi, mediat janë të ndara në baza politike.
Sipas bashkëbiseduesve të MVZ-së së OSBE/ODIHR-it akoma ka shqetësime për standardet e ulëta profesionale në një numër mediash që e dëmton të drejtën e publikut për të fituar raportim objektiv dhe të balancuar.
Kushtetuta e garanton lirinë e të shprehurit dhe e ndalon censurimin.
KZ-ja parasheh që të gjitha mediat, duke i përfshirë edhe ueb-faqet, t’i mbulojnë zgjedhjet në mënyrë të drejtë, të balancuar dhe të paanshme.
Mbulimi i zgjedhjeve në lajmet e transmetuesit publik, Radiotelevizionit të Maqedonisë (RTM) është i rregulluar në mënyrë të rreptë, ashtu siç është rregulluar edhe reklamimi i paguar në mediat private.
Megjithatë, KZ-ja nuk parasheh në mënyrë eksplicite që të ketë mbulim të drejtë për kandidatët e pavarur.
Respektimi  i  ligjeve  nga  ana  e  mediave  monitorohet  nga  Agjencia  për  shërbime  audio  dhe audiovizuale mediatike (ASHAM), e cila mund të shqiptojë sanksione dhe mund ta përcjellë çështjen në  gjykatën  kompetente.
ASHAM-i  ka  bërë  monitorim  sistematik  të  mediave  dhe  raportet  i  ka publikuar rregullisht.
ASHAM-i inicioi gjashtë procedura kundërvajtëse për shkelje që kanë të bëjnë me reklamimin e paguar politik, raportim jo të balancuar dhe publikim të anketave zgjedhore.
Rezultatet nga monitorimi i mediave nga ana MVZ-së së OSBE/ODIHR-it treguan se, siç është paraparë me KZ-në, transmetuesi publik u ofroi të gjithë garuesve minutazh pa pagesë në periudhën me shikim më të madh.
Megjithatë, vetëm 26 kandidatë e shfrytëzuan këtë mundësi në TVM1.
Kandidatët shqipfolës nuk kërkuan aspak minutazh pa pagesë në TVM2.
Në lajmet e RTM-së partitë më të vogla dhe kandidatët e pavarur ishin në pozitë jo të barabartë, duke e kufizuar kështu qasjen e votuesve në informata.
Në TVM1, LSDM-ja kishte mbulim prej 37 për qind, VMRO-DPMNE-ja 32 për qind, BDI-ja 11 për qind dhe BESA 7 për qind.
Të gjitha partive të tjera parlamentare iu kushtuan gjithsej 9 për qind të mbulimit mediatik, partive joparlamentare 3 për qind dhe kandidatëve të pavarur 1 për qind.
TVM2 u kushtoi më tepër kohë partive të shqiptarëve etnikë.
Mediat private ofruan mbulim dominant të koalicionit të udhëhequr nga LSDM-ja për shkak të reklamave të paguara.
LSDM-ja kishte mbulim prej 47 për qind, e ndjekur nga VMRO-DPMNE-ja me 29 për qind dhe BDI-ja me 17 për qind.
LSDM-ja emetoi reklama me porosi negative gjatë gjithë fushatës.
Në përgjithësi, mediat elektronike private që u monitoruan demonstruan një ton relativisht neutral ndaj kandidatëve në mbulimet e tyre redaktuese.
Edhe mediat radiodifuzive publike edhe ato private organizuan debate ndërmjet kandidatëve për kryetarë të komunave në komunat e tyre përkatëse dhe në studion e RTM-së në Shkup.
Debatet  ishin të  organizuara  mirë,  megjithatë,  rezultatet  nga  monitorimi  i  mediave  nga  ana  e  MVZ-së  së OSBE/ODIHR-it treguan se një numër i madh i kandidatëve të ftuar të VMRO-DPMNE-së nuk morën pjesë në to.
Mediat sociale u përdorën gjerësisht në fushatë.
Një numër i madh i kandidatëve hapën faqe zyrtare për fushatë në Facebook.
Në përgjithësi, kandidatët nga partitë më të mëdha, veçanërisht nga VMRO-DPMNE-ja, i përdorën mediat sociale më shpesh se sa partitë e tjera dhe kandidatët e pavarur.
Ankesat dhe apelimet
KSHZ-ja, KSHPK-ja,  ESHR-ja dhe Gjykata administrative gjykojnë për ankesat dhe  apelimet  e ndryshme që kanë të bëjnë me zgjedhjet, ndërsa gjykatat themelore kanë kompetencë për rastet civile dhe ato penale.
Një numër i bashkëbiseduesve i informuan vëzhguesit ndërkombëtarë se kishin mungesë të besimit në aftësinë e administratës zgjedhore dhe të gjykatave për t’i shqyrtuar në mënyrë të paanshme rastet që kanë të bëjnë me zgjedhjet.
Pesë gjykatës të Gjykatës Administrative, ndaj të cilëve është ngritur aktpadi për keqpërdorim të detyrës gjatë shqyrtimit të një ankese kyçe në zgjedhjet lokale të vitit 2013, vazhduan t’i shqyrtojnë ankesat dhe apelimet në këto zgjedhje, që kontribuoi në perceptimin se ka njëanshmëri.
Transparenca është zvogëluar me faktin se Gjykata Administrative ka mbajtur mbledhje të mbyllura.
KZ-ja ofron një kornizë të kufizuar për mjetet efektive ligjore për kontestet zgjedhore.
Edhe pse disa vendime të KSHZ-së dhe të KZK-ve i nënshtrohen shqyrtimit gjyqësor, shumica e vendimeve nuk i nënshtrohen shqyrtimit gjyqësor, dhe për këtë arsye një numër i rëndësishëm i aspekteve të procesit zgjedhor janë në kompetencë përfundimtare të administratës zgjedhore, që është në kundërshtim me përkushtimet e OSBE-së dhe me praktikën e mirë ndërkombëtare.
Palët e interesuara kanë të drejta të kufizuara për të kërkuar mjete ligjore për shkeljet që kanë të bëjnë me fushatën zgjedhore, që poashtu është në kundërshtim me obligimet ndërkombëtare.
Votuesit dhe grupet qytetare kanë të drejta të kufizuara për t’i kontestuar parregullsitë dhe nuk mund t’i apelojnë rezultatet zgjedhore.
Deri në ditën e zgjedhjeve, KSHZ-ja pranoi vetëm disa ankesa që është në kompetencën e saj të kufizuar.
Edhe  pse  bashkëbisedues  të  ndryshëm  të  MVZ-së  së  OSBE/ODIHR-it  shprehën shqetësime për keqpërdorimin e burimeve administrative gjatë fushatës, blerjen e votave dhe presionin ndaj votuese, vetëm një numër shumë i vogël i ankesave të tilla u parashtruan në KSHPK, disa nga të cilat janë duke u shqyrtuar.
Posaçërisht, autoriteti i KSHPK-së u dëmtua nga Kuvendi kur e shkarkoi Prokurorin publik më 17 gusht,  edhe pse vendimi i tillë ishte në kundërshtim me KZ-në.
Pjesëmarrja e pakicave kombëtare
Edhe pse marrëdhëniet ndëretnike luajnë rol në zgjedhje, ato nuk u përdorën dukshëm në fushatë.
Kandidatët dhe listat tentojnë ta pasqyrojnë përbërjen etnike të komunës.
Megjithatë, në disa raste, ata kanë kërkuar të fitojnë vota përtej kufijve etnikë.
Në komunat me shumicë etnike shqiptare, disa parti etnike shqiptare që janë pjesë e koalicionit në pushtet, garuan kundër njëra tjetrës, duke përfshirë edhe kandidatë me profil të lartë.
Partitë që i përfaqësojnë bashkësitë më të vogla etnike kanë paraqitur kandidatë për kryetarë të komunave vetëm në raste të pakta, atje ku këto grupe etnike janë të koncentruara, duke i përfshir turqit në Qendrën e Zhupës dhe romët në Shuto Orizare.
Në vendet e tjera, bashkësitë më të vogla paraqitën lista me kandidatë për këshillat komunalë ose me partitë që i përfaqësojnë këto bashkësi ose si anëtarë të koalicioneve më të mëdha.
Partitë më të vogla iu ankuan MVZ-së së OSBE/ODHIR-it se nuk kanë anëtarë të tyre në KSHZ dhe se nuk janë të përfaqësuar sa duhet në administratën zgjedhore lokale.
Në zonat ku jetojnë pakicat, atmosfera ishte e qetë, ndërsa retorikë e fortë dhe konfrontuese u vërejt te kandidatët që i përkasin bashkësisë së njëjtë, si për shembull ndërmjet kandidatëve etnikë shqiptarë në Strugë.
Mediat shtetërore u kushtuan shumë pak minutazh dhe hapësirë kandidatëve që i përfaqësojnë bashkësitë më të vogla dhe temat që ishin me rëndësi për ta u mbuluan në mënyrë të kufizuar.
Vëzhguesit qytetarë dhe ndërkombëtarë
KZ-ja parasheh që vëzhguesit qytetarë dhe ata ndërkombëtarë të kenë qasje në të gjitha fazat e procesit zgjedhor dhe Kodi i sjelljes i KSHZ-së, që është i detyrueshëm, parasheh paanshmëri dhe mosndërhyrje në procesin zgjedhor.
Në një proces të organizuar në kohë dhe inkluziv, KSHZ-ja akreditoi  6  organizata  vëzhguese  qytetare  dhe  24  organizata  vëzhguese  ndërkombëtare,  duke kontribuar në këtë mënyrë për transparencën e procesit zgjedhor.
Vëzhguesit qytetarë i vlerësuan përgatitjet për zgjedhje dhe zhvillimin e fushatës anembanë vendit, gjë që ofroi një vlerësim jopartiak të zgjedhjeve.
Poashtu, u organizua edhe një iniciativë qytetare për t’u ndihmuar personave me pengesa për ta ushtruar të drejtën e tyre të votës.
Për ditën e zgjedhjeve, KSHZ-ja akreditoi 3.000 vëzhgues qytetarë; 2.800 nga MOST-i dhe 200 nga CIVIL-i.
Garuesit poashtu akredituan përfaqësues të tyre.
Dita e zgjedhjeve
Votimi i hershëm dhe dita e zgjedhjeve kaluan në mënyrë të rregullt në pjesën më të madhe të vendit.
Megjithatë,  u  vërejtën  disa  parregullsi  procedurale,  në  veçanti  gjatë  numërimit  dhe  nxjerrjes  së rezultateve.
Policia inicoi shtatë procedura për gjoja blerje votave në pesë komuna.
Tre prej tyre u përcollën për ndjekje penale.
Transparenca u avancua me praninë e vëzhguesve partiakë dhe atyre qytetarë në 76 dhe 55 për qind të vendvotimeve të vëzhguara, respektivisht.
Votuesit në shtëpi votuan më 14 tetor.
Kjo u vlerësua negativisht në 14 nga 96 rastet e vëzhguara.
Fshehtësia e votës u komprometua në 13 raste, ndërsa në 7 raste, KZ-të nuk e shfrytëzuan kabinën e votimit.
Në disa burgje, të burgosurit nuk ishin përfshirë në listat zgjedhore për shkak se nuk kishin letërnjoftime të vlefshme.
Hapja e vendvotimeve u vlerësua nga vëzhguesit ndërkombëtarë si e mirë ose shumë e mirë në 75 nga 82 vendvotime të vëzhguara.
Shumica e vendvotimeve u hapën në kohë ose me një vonesë shumë të vogël dhe me parregullsi shumë të vogla procedurale.
Në 14 raste, protokollet nuk u plotësuan para hapjes së vendvotimit, dhe në 5 raste u vërejt se vëzhguesit partiakë ndërhynë në proces.
Votimi u vlerësua pozitivisht në 94 për qind të vendvotimeve të vëzhguara.
Parregullsitë më të shpeshta përfshinin votim familjar/grupor dhe votim në emër të dikujt tjetër (8 dhe 2 për qind, respektivisht), kuti të votimit të mbyllura në mënyrë joadekuate (2 për qind) dhe tentime për të ndikuar në zgjedhjen e votuesit (1 për qind).
Organizimi i hapësirës së vendvotimeve nuk mundësoi mbrojtje të mjaftueshme të fshehtësisë së votës në 2 për qind të vendvotimeve të vëzhguara.
KSHZ-ja pranoi kërkesa nga më shumë se 10 KZK për të marrë udhëzime se si të veprojnë në lidhje me parregullsitë.
Votuesit nuk mundën t’i gjejnë emrat e tyre në listat e votuesve në nëntë për qind të vendvotimeve të vëzhguara.
KSHZ-ja pranoi mbi 45 ankesa në lidhje me mohimin e të drejtës së votës; shumica e tyre u refuzuan.
Shabllon me alfabetin e Brajit kishte në 8 për qind të vendvotimeve të vëzhguara dhe mbi dy të tretat e vendvotimeve të vëzhguara kishin kabinë për votim me qasje për karrocat invalidore.
Numërimi u vlerësua si efikas dhe transparent në 69 prej 78 vendvotimeve të vëzhguara.
Megjithatë, në 9 raste procedurat e parapara nuk u ndoqën, në 15 raste KZ-të nuk i anuluan në mënyrë adekuate fletëvotimet e pashfrytëzuara dhe nuk e caktuan numrin e votuesve që kanë votuar, në 11 raste persona të paautorizuar i numëruan votat.
Në 12 raste, komisionet zgjedhore u përballën me vështirësi gjatë plotësimit të protokolleve.
Gjatë  nxjerrjes  së  rezultateve,  shumica  e  KZK-ve  i  ndoqën  procedurat,  në  65  nga  71  rastet  e vëzhguara.
Megjithatë, mangësitë në transparencë (3 raste), hapësira e pamjaftueshme (12 raste) dhe mosorganizimi (6 raste) e vonoi procesin në gjashtë KZK.
Në 14 KZK, qasja e vëzhguesve ishte e kufizuar gjatë futjes së të dhënave, gjë që e kufizoi transparencën.
KSHZ-ja filloi t’i publikojë rezultatet preliminare një kohë të shkurtë pas mbylljes së vendvotimeve, që kontribuoi për transparencë, megjithatë rezultatet nuk ishin të ndara sipas vendvotimeve, që e kufizoi këqyrjen e tyre.
KSHZ-ja njoftoi në mënyrë preliminare se përqindja e daljes në votime ishte 60 për qind.
INFORMATA PËR MISIONIN DHE MIRËNJOHJE
Shkup, 16 tetor 2017 – Kjo Deklaratë për gjetjet dhe përfundimet është rezultat i përpjekjeve të përbashkëta të Zyrës për Institucione Demokratike dhe të Drejtat e Njeriut (OSBE/ODIHR) dhe të Kongresit të Autoriteteve Lokale dhe Rajonale të Këshillit të Evropës (Kongresi).
Vlerësimi u bë që të caktohet  se  a  u  mbajtën  zgjedhjet  në  përputhje  me  përkushtimet  e  OSBE-së,  obligimet  tjera ndërkombëtare dhe standardet për zgjedhje demokratike dhe me legjislacionin shtetëror.
Ambasadori Audrey Glover është shefi i Misionit për vëzhgimin e zgjedhjeve të OSBE/ODIHR-it, që filloi me punë më 13 shtator, ndërsa Karim Van Overmeire (Belgjikë) e udhëhoqi delegacionin e Kongresit.
Të dyja institucionet e përfshira në këtë Mision ndërkombëtar për vëzhgimin e zgjedhjeve e kanë miratuar Deklaratën  e  Parimeve  për  vëzhgimin  ndërkombëtar  të  zgjedhjeve  të  vitit  2005.
Kjo Deklaratë  e  gjeteve  dhe  përfundimeve  është  dorëzuar  para  se  të  përfundojë  procesi  zgjedhor.
Vlerësimi përfundimtar i zgjedhjeve do të varet, pjesërisht, nga zhvillimi i fazave të mbetura të procesit zgjedhor, duke përfshirë nxjerrjen e rezultateve dhe trajtimin e ankesave dhe apelimeve të mundshme  pas  ditës  së  zgjedhjeve.
OSBE/ODIHR-i  do  të  publikojë  një  raport  gjithëpërfshirës përfundimtar,  duke  përfshirë  rekomandime  për  përmirësime  eventuale,  diku  rreth  20  javë  pas përfundimit të procesit zgjedhor.
Kongresi do ta prezantojë raportin e tij në Sesionin e tij të 34 në mars të vitit  2018.
MVZ-ja e OSBE/ODIHR-it përfshin 17 ekspertë në kryeqytet dhe 20 vëzhgues afatgjatë të shpërndarë në mbarë vendin.
Në ditën e zgjedhjeve, janë shpërndarë 208 vëzhgues, duke përfshirë edhe delegacionin 13 anëtarësh nga Kongresi, i cili përfshinte 12 vende anëtare të Këshillit të Evropës.
Vëzhguesit e OSBE/ODIHR-it u siguruan nga 31 vende pjesëmarrëse të OSBE-së.
Vëzhguesit  dëshirojnë  t’i  falënderojnë  autoritetet  e  vendit  nikoqir  për  ftesën  për  vëzhgimin  e zgjedhjeve dhe Komisionin Shtetëror të Zgjedhjeve për ndihmën e tij.
Ata poashtu dëshirojnë ta shprehin  falënderimin  e  tyre  edhe  ndaj  institucioneve  të  tjera  shtetërore,  partive  politike  dhe organizatave të shoqërisë civile dhe përfaqësuesve të bashkësisë ndërkombëtare për bashkëpunimin e tyre.
