Zyra e OSBE-së për Institucione Demokratike dhe të Drejtat e Njeriut
Misioni për Vëzhgimin e Zgjedhjeve
Ish-Republika Jugosllave e Maqedonisë
Zgjedhjet e parakohshme parlamentare, 11 dhjetor 2016
RAPORT I PËRKOHSHËM
3-21 Nëntor 2016
25 Nëntor 2016
PËRMBLEDHJE EKZEKUTIVE
Pas dy viteve krizë politike, forcat kryesore politike u dakorduan që të shpërbëjnë parlamentin për here të dytë këtë vit.
Zgjedhjet e parakohshme parlamentare u caktuan për 11 dhjetor.
Më 3 nëntor, Zyra e OSBE-së për Institucionet Demokratike dhe të Drejtat e Njeriut (OSBE/ODIHR) formoi Misionin Vëzhgues të Zgjedhjeve (MVZ) për të vëzhguar këto zgjedhje.
Korniza ligjore zgjedhore është reviduar rrënjësisht në vitin 2015.
Ndryshimet e mëtejshme në vitin 2016 vendosën mekanizma të përkohshëm për mbikëqyrje politike të procesit zgjedhor duke përfshirë kriterin që qytetarët me të dhëna “të kontestueshme” në listën e votuesve të regjistrohen në mënyrë aktive për këto zgjedhje, si dhe formimin e Komisionit të Përkohshëm për mbikëqyrje të mediave.
Seancat zyrtare të Komisionit Shtetëror Zgjedhor (KSHZ) deri tani ishin të hapura për vëzhguesit dhe për mediat.
Mirëpo, KSHZ-ja po ashtu mblidhej shpeshherë edhe në seanca punuese të mbyllura ku u mbajtën biseda të rëndësishme.
Shumica e Komisioneve Komunale Zgjedhor janë funksional  dhe  përgatitjet  janë  në  rrjedhë  e  sipër,  por  disa  kanë  mungesë  të  pajisjeve  dhe hapësirës së nevojshme.
Dispozitat për përfaqësim të barabartë gjinor dhe të grupeve etnike duket se po respektohen në administratën zgjedhore.
Janë gjithsej 1.784,524 votues paraprakisht të regjistruar për këto zgjedhje.
Meqë mosbesimi në saktësinë e listës së votuesve ishte prezent gjatë zgjedhjeve të mëparshme, KSHZ-ja ishte e detyruar për t’a shqyrtuar listën.
Shqyrtimin e bëri me kryqëzimin e disa bazave të të dhënave si dhe me realizimin e kontrollit në terren.
Në bazë të mandatit të saj që del nga amendamenti i ri në Kodin Zgjedhor, KSHZ-ja fshiu 28,341 votues nga lista të cilët nuk ishin riregjistruar.
Edhe përskaj disa kritikave për kontrollimet në terren, një numër i bashkëbiseduesve të MVZ të OSBE/ODIHR ishin të mendimit se besueshmëria e publikut në Listën e votuesve është rritur pasi që procesi i shqyrtimit të listës deri tani ka çuar deri në numër të kufizuar të kërkesave për korrigjime.
KSHZ-ja aprovoi 20,629 aplikime për votim jashtë vendit.
Shumë kërkesa ishin të bëra nga një adresë  elektronike.
Disa  parti  politike  deklaruan  për  MVZ  të  OSBE/ODIHR  se  ato  kanë ndihmuar votuesit e tyre gjatë aplikimit.
KSHZ-ja regjistroi, në mënyrë gjithëpërfshirëse 58 lista të kandidatëve të dorëzuara nga 6 parti politike dhe 5 koalicione.
Kërkesa për 40 për qind përfaqësim gjinor në listat është respektuar.
Listat e dy garuesve më të mëdhenj përfshijnë edhe përfaqësues të komuniteteve më të vogla etnike, prej të cilëve disa gjenden në pozita me mundësi për të fituar.
Disa parti opozitare shprehën qëllimin e tyre për të kërkuar votat nga komuniteti etnik shqiptar.
Shumica e partive politike filluan me mobilizimin e elektoratit të tyre para fillimit zyrtar të fushatës zgjedhore e cila filloi më 21 nëntor.
Atmosfera parazgjedhore në përgjithësi ishte e qetë,  me disa incidente dhune të izoluara të regjistruar.
Te MVZ i OSBE/ODIHR u raportua edhe një numër pretendimesh për trysni të ushtruar mbi të punësuarit në administratë për mbështetje të disa partive të caktuara politike.
Nga mediat publike kërkohet të mbulojnë në mënyrë të drejtë në lajme të garuesve në zgjedhje, të mundësojnë qasje në emetim falas dhe të organizojnë debate.
Reforma të konsiderueshme për mediat  të  parashikuara  në  marrëveshjen  e  Përzhinos  mbeten  çështje  për  tu  dakorduar.
Bashkëbiseduesit e MVZ të OSBE/ODIHR shfaqën shqetësime për vetë-censurimin mjaft të përhapur si rezultat i presioneve politike mbi mediat dhe për rastet e gjuhës nxitëse dhe sulmeve verbale  mbi  gazetarë.
Më  7  nëntor,  MVZ  e  OSBE/ODIHR  filloi  vëzhgimin  kualitativ  dhe kuantitativ të mediave.
Dy organizata të mirënjohura qytetare, MOST dhe CIVIL, do t’i vëzhgojnë zgjedhjet.
MOST planifikon të bëjë numërim tabelor paralel të votave.
HYRJE
Në bazë të ftesës zyrtare, më 3 nëntor Zyra e OSBE-së për Institucione Demokratike dhe të Drejtat e Njeriut/ (OSBE/ODIHR) filloi Misionin për Vëzhgim të Zgjedhjeve (MVZ) për të vëzhguar zgjedhjet e parakohshme parlamentare të 11 dhjetorit.
MVZ i kryesuar nga Tana de Zulueta përbëhet nga një ekip kryesor prej 14 personave me seli në Shkup dhe 20 vëzhgues afatgjatë (VAGj) të vendosur në vende  të  ndryshme  të  vendit  më  9  nëntor.
Anëtarët  e  misionit  janë  të  zgjedhur  nga  22  shtete pjesëmarrëse të OSBE-së.
Nga shtetet pjesëmarrëse u kërkua të dërgojnë 300 vëzhgues afatshkurtër (VASh) për të vëzhguar procedurat në ditën e zgjedhjeve.
HISTORIKU DHE KONTEKSTI POLITIK
Pas zgjedhjeve parlamentare të parakohshme në vitin 2014, në parlament u përfaqësuan gjashtë parti politike dhe koalicione.
Organizata e Brendshme Revolucionare Maqedonase – Partia Demokratike për Unitet Kombëtar Maqedonas (VMRO-DPMNE) me 61 deputetë dhe Bashkimi Demokratik për Integrim (BDI) me 19 deputetë e formuan qeverinë.
Opozita përfshinte Lidhjen Social-Demokrate të Maqedonisë (LSDM) me 34 deputetë dhe Partinë Demokratike Shqiptare (PDSH) me 7 deputetë.
Rilindja Demokratike Kombëtare (RDK) dhe Opsioni Qytetar për Maqedoninë (GROM) kishin nga një deputet.
Opozita pretendonte se zgjedhjet në vitin 2014 ishin të manipuluara dhe vendosi që përkohësisht të bojkotojë parlamentin.
Kriza u thellua në shkurt të vitit 2015 me “skandalin e përgjimeve” kur u publikuan përgjimet inkriminuese në të cilat supozohet se zyrtarë publik dhe qeveritarë janë të përfshirë në korrupsion, manipulim zgjedhor, keqpërdorim të detyrës dhe përgjim të paligjshëm, që çoi në protesta të qëndrueshme dhe të gjëra.
Më 2 qershor, si pjesë e Marrëveshjes në Përzhino, fillimisht zgjedhjet e parakohshme parlamentare u caktuan për në 24 prill 2016.
Zgjedhjet pastaj u zhvendosën për në 5 qershor me arsye se kushtet kryesore nuk ishin të plotësuara, siç ishin pastrimi i Listës së votuesve, reformat në media dhe masat mbrojtëse për ndarjen e shtetit nga  aktivitetet  partiake.
Para  zgjedhjeve  opozita  paralajmëroi  bojkotimin  e  tyre  dhe  prej  katër  nënshkruesve të marrëveshjes në Përzhino, vetëm VMRO-DPMNE dorëzoi listën e kandidatëve.
Më 25 maj, Gjykata Kushtetuese shpalli shpërbërjen e parlamentit si antikushtetues dhe zgjedhjet e 5 qershorit u anuluan.
Më 20 korrik, me ndihmën e Bashkimit Evropian dhe Shteteve të Bashkuara, katër partitë kryesore arritën një marrëveshje të re.
Në te theksohen dy kushte për mbajtje të zgjedhjeve; përmirësimi i saktësisë së Listës së votuesve dhe përforcimi i kornizës ligjore për mediat.
Më 31 gusht, katër partitë deklaruan se kushtet për “zgjedhje të besueshme” janë plotësuar dhe zgjedhjet u caktuan për 11 dhjetor.
Më 17 tetor, pas dy viteve krizë politike, parlamenti u shpërbë për here të dytë këtë vit.
SISTEMI ZGJEDHOR DHE KORNIZA LIGJORE
Prej 120 deri 123 deputetë do të zgjidhen me mandat katërvjeçar përmes sistemit proporcional të përfaqësimit dhe përdorimit të listave të mbyllura.
Njëzet deputetë do të zgjidhen nga secila prej gjashtë njësive zgjedhore në vend dhe deri tre deputetë prej një njësie zgjedhore jashtë vendit.
Kodi Zgjedhor lejon devijime deri më 5 për qind nga numri mestar i votuesve të regjistruar për njësitë në vend.
Më 25 tetor partia Uniteti sfidoi mbajtjen e zgjedhjeve në Gjykatën Kushtetuese pasi njësia numër 6 devijon me 5.65 për qind.
Gjykata ende nuk ka vendim për këtë çështje.
Zgjedhjet parlamentare udhëhiqen sipas një sërë dokumentesh të cilët përfshijnë Kushtetutën, Kodin Zgjedhor, Ligjin për Partitë Politike, Ligjin për Financim të Partive Politike, dispozitat e Kodit Penal, Ligji për Mediat dhe Ligji për Media dhe Shërbime Audio dhe Audiovizuale, të cilët janë të plotësuar me rregulloret e shpallura nga Komisioni Shtetëror Zgjedhor (KSHZ).
Korniza ligjore është reviduar në mënyrë substanciale në vitin 2015 si rezultat i marrëveshjes në Përzhino.
Opinioni i Përbashkët i OSBE/ODIHR dhe Komisionit të Venecias të Këshillit të Evropës për Kodin Zgjedhor solli konkluzione se shumë nga rekomandime e mëparshme ishin plotësuar, posaçërisht ato në lidhje me parimet e të drejtës së barabartë për votim jashtë vendit, përbërjen dhe kompetencat  e  KSHZ-së,  nivelin  e  fushës  për  mbulim  medial  gjatë  fushatës,  përforcimet  në raportimin dhe revizionin financiar partiak dhe të fushatës, dispozitat e përmirësuara për ndarje të partisë  nga  shteti  dhe  prezantimin  e  afateve  për  zgjidhjen  e  kontesteve  zgjedhore  në  gjykata.
Megjithatë,  Opinioni  vëren  se  Kodi  Zgjedhor  do  të  përfitonte  nga  revidimi  total  me  qëllim  të harmonizimit të tij të brendshëm si dhe me ligjet tjera relevante, duke përfshirë edhe aspektin e regjistrimit të kandidatëve dhe të fushatave.
Ndryshimet shtesë të bëra në Kodin Zgjedhor në korrik të vitit 2016 përmbajnë dispozita të zbatueshme vetëm për zgjedhjet e tashme.
Këto përfshijnë formimin e Komisionit të Përkohshëm për mbikëqyrje të mediave dhe obligimin për qytetarët me të dhëna të “kontestueshme” për tu regjistruar në mënyrë aktive për këto zgjedhje.
ADMINISTRATA ZGJEDHORE
Zgjedhjet  administrohen  nga  Komisioni  Shtetëror  Zgjedhor  (KSHZ),  80  Komisione  Komunale Zgjedhore  (KKZ)  dhe  3,480  Këshilla  Zgjedhorë  (KZ).
Janë  formuar  edhe  46  KZ  në  zyrat diplomatike-konsullore për votim jashtë vendit.
KSHZ përbëhet nga nëntë anëtarë: tre të emëruar nga partitë në qeveri, tre nga opozita, dhe tre ekspertë të pavarur të zgjedhur përmes rekrutimit të hapur.
Kryetari dhe zëvendësi zgjidhen prej anëtarëve jo-partiak.
KSHZ punësoi personel juridik dhe IT të emëruar nga katër partitë kryesore politike.
KSHZ-ja është e mbështetur nga 34 zyra rajonale të përhershme.
KKZ-të përbëhen nga pesë anëtarë që janë rastësisht të zgjedhur nga të punësuarit në administratën shtetërore dhe komunale.
Përderisa shumica e KKZ-ve janë funksionale dhe përgatitjet për zgjedhjet janë në rrjedhë e sipër, disa prej tyre kanë mungesë të objekteve dhe pajisjeve adekuate.
KZ-të përbëhen nga pesë anëtarë – tre punonjës nga administrata publike rastësisht të zgjedhur dhe dy të caktuar nga partitë kryesore në pushtet dhe opozitë.
Kodi  Zgjedhor  siguron  përfaqësim  të  barabartë  të  grupeve  etnike  dhe  gjinore  në  organet administrative zgjedhore.
Duket se këto kërkesa janë të plotësuara në KKZ-të dhe KZ-të.
Dy nga nëntë anëtarët e KSHZ-së janë gra dhe tre janë shqiptarë etnik.
Seancat zyrtare të KSHZ-së ishin të hapura për vëzhguesit dhe mediat.
Megjithatë, KSHZ-ja po ashtu realizonte seanca të mbyllura në të cilat u mbajtën biseda substanciale për çështje për të cilat duhej të merreshin vendime në seanca publike.
Vendimet e KSHZ-së zakonisht miratoheshin njëzëri, edhe pse anëtarët shpeshherë përfshiheshin në debate të gjata procedurale.
Vendimet janë publikuar në kohë në faqen zyrtare të KSHZ-së në internet.
Obligimi që proces verbali nga seancat e KSHZ-së të publikohet brenda 48 orëve nuk është respektuar në mënyrë konsistente.
KSHZ-ja përgatiti doracak për trajnim për KKZ-të dhe KZ-të.
KKZ-të janë trajnuar në qershor dhe në korrik, kurse raundi i dytë i trajnimeve është në vijim.
Trajnimi i vëzhguar nga MVZ i OSBE/ODIHR është vlerësuar pozitivisht nga pjesëmarrësit dhe nga shoqëria civile.
REGJISTRIMI I VOTUESVE
Qytetarët që mbushin moshën 18 vjeçe në ditën e zgjedhjeve kanë të drejtë vote përveç nëse me vendim gjyqësor janë të privuar nga cilësia e tyre ligjore.
Regjistrimi i votuesve është pasiv, me përjashtim të votuesve që përkohësisht jetojnë jashtë vendit dhe të cilët duhet të regjistrohen në mënyrë aktive.
E drejta e votimit iu jepet personave me adresë të regjistruar në shtet dhe që posedojnë letërnjoftim ose pasaportë të vlefshme.
KSHZ-ja ka përgjegjësi për të mirëmbajtur Listën e votuesve në bazë të të dhënave nga ekstraktet civile dhe të popullsisë.
1,784,524 votues janë të regjistruar për këto zgjedhje prej datës 18 nëntor 2016, duke përfshirë edhe 20,629 votues jashtë vendit.
Mosbesimi afatgjatë në saktësinë e Listës të votuesve vazhdoi nga zgjedhjet e më parme me akuza për regjistrim të dhënash të ndryshme joligjore.
KSHZ-ja ishte e detyruar të bëjë revidimin e Listës së votuesve me anë të kontrollimit të kryqëzuar të bazave të të dhënave nga 11 institucione shtetërore, e përcjellë me kontrollime në terren të cilat ishin të vëzhguara nga katër partitë kryesore politike.
Më 26 prill, KSHZ-ja raportoi 44,308 votues të identifikuar se jetonin në adresë me mbi 20 votues të  regjistruar ose me votues me më shumë se 6 mbiemra.
Pas kontrollimeve të bëra në terren, 39,502 votuesve me “regjistrim të kontestueshëm” iu kërkua që të bëjnë riregjistrim në mënyrë aktive.
Më 13 nëntor, KSHZ-ja vendosi që të fshijë 28,341 votues nga Lista që nuk ishin riregjistruar.
Edhe përskaj kritikave për procedurat e kontrollimit në terren, një numër i bashkëbiseduesve të MVZ OSBE/ODIHR dhanë mendim se besimi në  Listën e votuesve  është ngritur pasi që  procesi ka mundësuar një numër të kufizuar të korrigjimeve.
Votuesit mund të kërkojnë regjistrim ose ndryshime në të dhënat në Listën e votuesve në zyrat rajonale të KSHZ-së gjatë tërë vitit.
Në vitet kur mbahen zgjedhjet, votuesit po ashtu mund të kontrollojnë të dhënat e tyre por edhe gjatë periudhës së shqyrtimit (këtë vit kjo ishte prej 28 tetorit deri më 11 nëntor).
Përkundër dispozitave ligjore, zyrat rajonale të KSHZ-së nuk publikuan Listë të printuar  të  votuesve  dhe  votuesit  kishin  mundësi  të  vetme  të  kontrollojnë  të  dhënat  e  tyre  në kompjuterë në zyrat e KSHZ-se ose në internet.
Gjithsej 10,274 votues vizituan zyrat e KSHZ-së, mirëpo numri i korrigjimeve të kërkuara ishte i ulët.
KSHZ-ja informoi votuesit për rezultatet e kërkesave të tyre vetëm përmes postës elektronike, siç është e paraparë me ligj.
Ata pa adresë elektronike nuk u informuan.
Në  fund  të  periudhës  për  shqyrtim,  KSHZ-ja  duhej  tu  siguronte  kandidatëve  zgjedhorë  kopje preliminare  të  Listës  së  votuesve.
Kjo  u  bë  me  vonesë  dyditore  si  rezultat  i  mospajtimeve  të brendshme në lidhje me formatin e të dhënave.
Kandidatët zgjedhorë mund të kërkojnë korrigjime deri më 23 nëntor.
KSHZ-ja aprovoi 20,629 nga 21,029 aplikime të dorëzuara për votim jashtë vendit.
Shumë aplikime ishin bërë nga një adresë e njëjtë elektronike.
Disa parti politike informuan MVZ-në e OSBE/ODIHR se ato kanë asistuar votuesit gjatë aplikimit.
Aplikimi përmes internetit kërkonte që votuesit të deklarojnë  përkatësinë  e  tyre  etnike, që  sipas  KSHZ-së,  është  e  domosdoshme  për  printimin  e materialeve zgjedhor në gjuhë të pakicave.
Votuesit të cilët nuk u regjistruan do të mund të votojnë në shtet në vendvotimet sipas vendbanimit të tyre të fundit.
REGJISTRIMI I KANDIDATËVE
Çdonjëri me të drejtë vote mund të jetë kandidat për në parlament, përveç atyre të dënuar me aktvendim gjyqësor final me më shumë se gjashtë muaj dhe që nuk e kanë vuajtur dënimin e tyre.
Ligji po ashtu identifikon se një sërë pozitash qeveritare ose të lidhura me qeverinë nuk janë në përputhje me kandidaturën.
Partitë politike të regjistruara, koalicionet e partive politike dhe grupet e votueseve mund të emërojnë kandidatë.
Nga këto të fundit u kërkua që të sigurojnë 1,000 nënshkrime mbështetëse nga votuesit që jetojnë në njësinë përkatëse.
Në përputhje me një rekomandim të mëparshëm të OSBE/ODIHR, për herë të pare një votues mund të nënshkruajë mbështetje për më shumë se një listë të kandidatëve;  megjithatë nënshkrimet duhet të mblidhen në prezencën e të punësuarit të KSHZ-së në zyrën rajonale të KSHZ-së.
Regjistrimi i kandidatëve në përgjithësi ishte përfshirës.
Deri në fund të afatit ligjor 11 nëntor, KSHZ-ja regjistroi 6 parti politike dhe 5 koalicione me gjithsej 1,092 kandidatë në 58 lista.
Në pajtim me kuotën e rritur për zmadhimin e pjesëmarrjes së grave, 41 për qind e kandidatëve janë gra, mirëpo vetëm katër gra janë në krye të listave.
FUSHATA DHE FINANCIMI I FUSHATËS
Periudha zyrtare për fushatë filloi më 21 nëntor dhe do të përfundojë 24 orë para ditës së zgjedhjeve.
Megjithatë, shumica e partive politike filluan me mobilizimin e votuesve para kësaj kohe, duke organizuar  evenimente  dhe  duke  formuar  shtabe  zgjedhore.
Partitë  informuan  MVZ-në  e OSBE/ODIHR se tubimet e përmasave të vogla dhe vizitat derë-më-derë do të jenë metodat kryesore për të arritur tek votuesit gjatë fushatës zgjedhore.
Mesazhet kryesore të fushatës kanë të bëjnë me ekonominë, punësimet, gjyqësorin dhe migrimin e rinisë.
Atmosfera parazgjedhore ishte kryesisht e qetë edhe pse u regjistruan disa incidente të dhunshme.
Në MVZ OSBE/ODIHR u raportua se kishte një numër akuzash të pambështetura për presion mbi të punësuarit në administratë për mbështetje të partive politike të caktuara, .
Nga  kandidatët  kërkohet  që  të  regjistrojnë  numër  unik  tatimor  dhe  të  hapin  llogari  bankare  të dedikuar për qëllime të financimit të fushatës.
Individë mund të bëjnë donacione deri më 3,000 euro kurse personat juridik deri më 30,000 euro.
Donacionet nga jashtë vendit ose anonime dhe nga organizata  në  pronësi  shtetërore,  fetare  dhe  humanitare  janë  të  ndaluara.
Kandidatët  mund  të shpenzojnë maksimum 1.8 euro për votues të regjistruar në njësi.
Çdo listë do të rimbursohet me 0,25 euro për çdo votë të fituar me kusht që të fitohen së paku 1.5 për qind e votave të hedhura në njësi.
Mbikëqyrja e financimit të fushatës kryesisht bëhet nga Enti Shtetëror i Auditimit.
Kandidatët duhet të dorëzojnë dy raporte të përkohshme dhe një raport final në KSHZ, në Entin Shtetëror të Auditimit dhe në Komisionin Shtetëror për Parandalim të Korrupsionit.
Të gjitha raportet do të publikohen në faqen e internetit të secilit institucion.
MEDIAT
Skena e mediave përfshin më se 130 radio dhe kanale televizive që operojnë në një treg relativisht të vogël me njësi mediale të ndara në vija politike dhe etnike.
Televizioni është media më e rëndësishme dhe burim i informacioneve për rreth 75 për qind të popullatës.
Shumë nga bashkëbiseduesit e MVZ-së të OSBE/ODIHR shprehën shqetësime lidhur me emetuesit dominues privat që mbështesin pikëpamjet e qeverisë, e që kanë prezencë të fuqishme në tregun e reklamimit.
Vetë-censurimi shumë i pranishëm që është rezultat i presionit politik mbi mediat, së bashku me gjuhën nxitëse të disa gazetarëve dhe sulmet verbale mbi gazetarë (posaçërisht nga ana e zyrtarëve qeveritarë) ishin ca nga shqetësimet tjera që u vënë në pah para MVZ-së të OSBE/ODIHR.
Kodi Zgjedhor drejton mbulimin medial të zgjedhjeve.
Amendamentet e konsiderueshme të bëra në vitin 2015 adresojnë reklamimin e financuar nga qeveria dhe mbulimin medial të zyrtarëve shtetëror duke favorizuar partitë politike gjatë zgjedhjeve.
Ligji kërkon mbulim të balancuar dhe të barabartë gjatë periudhës zyrtare  të fushatës zgjedhore dhe i obligon mediat emetuese si dhe portalet në internet, që në rast se mbulojnë zgjedhjet, të veprojnë në mënyrë të ndershme dhe të paanshme.
Nga emetuesi publik, Radio-Televizioni i Maqedonisë (MRT), gjithashtu kërkohet të sigurojë qasje në emetim falas dhe të organizojë debate.
Reklamimi politik është i lejuar vetëm në mediat private.
Partive parlamentare u jepet e drejtë në përqindje më të madhe të mbulimit medial në lajme, emetim falas dhe reklamim të paguar në krahasim me garuesit tjerë.
Reforma të rëndësishme mediale të parapara me marrëveshjen e Përzhinos ende mbeten çështje për tu dakorduar.
Ndryshimet në Kodin Zgjedhor nga viti 2016 lidhur me mediat janë të zbatueshme vetëm për këto zgjedhje.
Kryeredaktori i MRT-së u emërua nga opozita 100 ditë para këtyre zgjedhjeve.
Roli mbikëqyrës i Agjencisë për Media dhe Shërbime Audio dhe Audiovizuele (AMSHAV), që është organ rregullator për mediat emetuese dhe për mbulime mediale të zgjedhjeve, u zëvendësua me Komision të Përkohshëm.
Organi pese anëtarësh, i cili përfshinë katër persona të emëruar nga katër partitë kryesore politike, kurse i pesti është i zgjedhur nga katër anëtarët, vlerëson mbulimin medial duke u bazuar në monitorimin e raporteve të rregullta për mediat të përgatitura nga AMSHAV.
Prej 21 nëntorit, Komisioni solli vendime për një numër të rasteve të mbulimit të anshëm, marketing të fshehtë nga zyrtarët qeveritar dhe reklamim nga qeveria.
Duke u bazuar në rekomandimet e saj, AMSHAV dorëzoi në gjykatën themelore 14 iniciativa për procedurë për kundërvajtje përfshirë gjashtë paralajmërime (MTV, Nova, Alfa, dhe Sitel) dhe tetë gjoba (Alfa, Nova dhe Sitel).
Deri tani gjykata vendosi për njërin rast të Nova-s, të mos pranohet të merret në shqyrtim.
Më 7-të nëntor, MVZ e OSBE/ODIHR filloi vëzhgimin kualitativ dhe kuantitativ të mediave për tetë kanale televizive dhe pesë gazeta ditore.
ANKESA DHE ANKIMIME
KSHZ-ja merret me shumicën e kontesteve civile dhe administrative që kanë të bëjnë me zgjedhjet, kurse Enti Shtetëror i Auditimit si dhe Komisioni Shtetëror për Parandalim të Korrupsionit merren me ankesat që kanë të bëjnë me financimin e fushatave dhe keqpërdorimin e burimeve administrative.
Vendimet e tyre mund të ankimohen në Gjykatën Administrative.
Për shkak të natyrës së tyre penale, Gjykata Themelore merret me vepra të shkeljes zgjedhore.
Partia  Social  Demokratike  e  Maqedonisë  dhe  Lëvizja  Qytetare  për  Maqedoninë  ankimuan  në Gjykatën Administrative vendimin e KSHZ-së për refuzimin e Listave të tyre të kandidatëve.
Gjykata i shqyrtoi këto raste në një seancë të mbyllur dhe i refuzoi të gjitha ankimimet si të pabazë.
Të gjitha vendimet ishin të publikuara në faqen e gjyqit në internet.
KSHZ-ja miratoi Rregulloren për procedura gjatë shqyrtimit të ankesave dhe ankimimeve.
Në bazë të kushteve që dalin nga Kodi Zgjedhor u ndërtua një sistem elektronik për menaxhim të rasteve dhe ankesave, mirëpo ai ende duhet të testohet gjatë këtyre zgjedhjeve.
Deri tani KSHZ-ja ka pranuar vetëm disa ankesa.
PJESËMARRJA E PAKICAVE KOMBËTARE
Marrëdhëniet ndëretnike mbesin të jenë një faktor politik i rëndësishëm dhe partitë politike kanë tendencë  që  kryesisht  ti  afrohen  komuniteteve  të  tyre.
Partitë  që  përfaqësojnë  pakicat,  përveç shqiptarëve, shprehën pakënaqësitë e tyre tek MVZ e OSBE/ODIHR në lidhje me përjashtimin e tyre nga procesi politik i cili çoi në shpalljen e zgjedhjeve të 11 dhjetorit.
Ata po ashtu shprehën qartë shqetësimin e tyre se sistemi zgjedhor nuk ofron mekanizma për promovimin e pjesëmarrjes së pakicave kombëtare, siç janë vendet rezervuara apo të garantuara në parlament, që rrjedhimisht i detyron ato tu bashkëngjiten koalicioneve të udhëhequra nga partitë që përfaqësojnë komunitete më të mëdha.
Disa prej  shqetësimeve të shprehura para MVZ të OSBE/ODIHR kanë të bëjnë për shkallën jo të mjaftueshme dhe adekuate të publikimit të Listës së Votuesve “të kontestueshëm”, dhe nevoja që ata të riregjistrohen, për të mundësuar qasje tek të gjitha komunitetet.
Koalicionet e LSDM-së dhe VMRO-DPMNE-së kanë futur në listat e tyre përfaqësues nga pothuajse të gjitha komunitetet më të vogla, disa prej tyre në pozicione me mundësi për të fituar.
LSDM-ja shprehu qëllimin e tyre për të kërkuar votat nga komuniteti etnik shqiptar.
Gara zgjedhore është më kompetitive  tek  komuniteti  etnik  shqiptar,  ku  koalicioni  Aleanca  për  Shqiptarët  dhe  BESA  po sfidojnë pozitën dominuese të BDI-së.
Përkundër mospajtimeve në fillim, shumica e liderëve të partive të ndryshme që përfaqësojnë komunitetin Rom vendosën që të garojnë në koalicionin e VMRO-DPMNE-së.
QYTETARËT DHE VËZHGUESIT NDËRKOMBËTARË
Kodi Zgjedhor lejon vëzhgime të zgjedhjeve nga ana e qytetarëve, aktivistët partiak, dhe vëzhgues ndërkombëtarë.
Dy organizata të mirënjohura qytetare do të vëzhgojnë këto zgjedhje: MOST ka 80 vëzhgues  afatgjatë  dhe  synon  të  pozicionojë  rreth  3,300  vëzhgues  afatshkurtër,  dhe  gjithashtu planifikon të bëje numërim tabelor paralel të votave; CIVIL ka 35 vëzhgues afatgjatë, 10 ekipe mobile dhe synon të shpërndajë rreth 300 vëzhgues afatshkurtër.
AKTIVITETET E MISIONIT
MVZ i OSBE/ODIHR filloi punën e saj në Shkup më 3 nëntor.
Shefi i Misionit u takua me Ministrinë për Punë të Jashtme, KZSH-në, dhe përfaqësues të partive politike, mediat, organizata të shoqërisë  civile, Misionin e OSBE-së në Shkup dhe me komunitetin ndërkombëtar.
MVZ-ja vendosi kontakte me pjesëmarrësit në zgjedhjet në të gjitha nivelet.
Asambleja Parlamentare e OSBE-së (AP OSBE), Asambleja Parlamentare e Këshillit të Evropës (APKE) dhe Parlamenti Evropian (PE) kanë për qëllim të dërgojnë delegacione për vëzhgim në ditën e zgjedhjeve.
Versioni në gjuhën angleze i këtij Raporti është dokumenti i vetëm zyrtar.
Në dispozicion janë edh përkthimet jozyrtare në gjuhën maqedonase dhe shqipe.
